<ul class="nav nav-tabs">
    <li class="nav-item active">
        <a href="#biblia_capitulo_vatican_lt" class="nav-link active" data-bs-toggle="tab">Nova Vulgata</a>
    </li>
</ul>
<div class="tab-content">
	<div id="biblia_capitulo_vatican_lt" class="tab-pane show active">
		<span class="capitulo">26</span>
		<span class="versiculo"><sup>1</sup> Habitaculum vero ita facies: decem cortinas de bysso retorta et hyacintho ac purpura coccoque cum cherubim opere polymito facies.</span>
		<span class="versiculo"><sup>2</sup> Longitudo cortinae unius habebit viginti octo cubitos, latitudo quattuor cubitorum erit. Unius mensurae fient universae cortinae.</span>
		<span class="versiculo"><sup>3</sup> Quinque cortinae sibi iungentur mutuo, et aliae quinque nexu simili cohaerebunt.</span>
		<span class="versiculo"><sup>4</sup> Ansulas hyacinthinas in latere facies cortinae unius in extremitate iuncturae et similiter facies in latere cortinae extremae in iunctura altera.</span>
		<span class="versiculo"><sup>5</sup> Quinquaginta ansulas facies in cortina una et quinquaginta ansulas facies in summitate cortinae, quae est in iunctura altera, ita insertas, ut ansa contra ansam veniat.</span>
		<span class="versiculo"><sup>6</sup> Facies et quinquaginta fibulas aureas, quibus cortinarum vela iungenda sunt, ut unum habitaculum fiat.</span>
		<span class="versiculo"><sup>7</sup> Facies et saga cilicina undecim pro tabernaculo super habitaculum.</span>
		<span class="versiculo"><sup>8</sup> Longitudo sagi unius habebit triginta cubitos et latitudo quattuor; aequa erit mensura sagorum omnium.</span>
		<span class="versiculo"><sup>9</sup> E quibus quinque iunges seorsum et sex sibi mutuo copulabis, ita ut sextum sagum in fronte tecti duplices.</span>
		<span class="versiculo"><sup>10</sup> Facies et quinquaginta ansas in ora sagi ultimi iuncturae unius et quinquaginta ansas in ora sagi iuncturae alterius.</span>
		<span class="versiculo"><sup>11</sup> Facies et quinquaginta fibulas aeneas, quibus iungantur ansae, ut unum ex omnibus tabernaculum fiat.</span>
		<span class="versiculo"><sup>12</sup> Quod autem superfuerit in sagis, quae parantur tecto, id est unum sagum, quod amplius est, ex medietate eius operies posteriora habitaculi;</span>
		<span class="versiculo"><sup>13</sup> et cubitus ex una parte pendebit, et alter ex altera, qui plus est in longitudine sagorum tabernaculi utrumque latus habitaculi protegens.</span>
		<span class="versiculo"><sup>14</sup> Facies et operimentum aliud pro tabernaculo de pellibus arietum rubricatis et super hoc rursum aliud operimentum de pellibus delphini.</span>
		<span class="versiculo"><sup>15</sup> Facies et tabulas stantes habitaculi de lignis acaciae,</span>
		<span class="versiculo"><sup>16</sup> quae singulae denos cubitos in longitudine habeant et in latitudine singulos ac semissem.</span>
		<span class="versiculo"><sup>17</sup> In tabula una duo pedes fient, quibus tabula alteri tabulae conectatur; atque in hunc modum cunctae tabulae habitaculi parabuntur.</span>
		<span class="versiculo"><sup>18</sup> Quarum viginti erunt in latere meridiano, quod vergit ad austrum;</span>
		<span class="versiculo"><sup>19</sup> quibus quadraginta bases argenteas fundes, ut binae bases singulis pedibus singularum tabularum subiciantur.</span>
		<span class="versiculo"><sup>20</sup> In latere quoque secundo habitaculi, quod vergit ad aquilonem, viginti tabulae erunt,</span>
		<span class="versiculo"><sup>21</sup> quadraginta habentes bases argenteas; binae bases singulis tabulis supponentur.</span>
		<span class="versiculo"><sup>22</sup> Ad occidentalem vero plagam in tergo habitaculi facies sex tabulas;</span>
		<span class="versiculo"><sup>23</sup> et rursum alias duas, quae in angulis erigantur, post tergum habitaculi.</span>
		<span class="versiculo"><sup>24</sup> Eruntque geminae a deorsum usque sursum in compaginem unam; ita erit duabus istis, pro duabus angulis erunt.</span>
		<span class="versiculo"><sup>25</sup> Et erunt simul tabulae octo, bases earum argenteae sedecim, duabus basibus per unam tabulam supputatis.</span>
		<span class="versiculo"><sup>26</sup> Facies et vectes de lignis acaciae, quinque ad continendas tabulas in uno latere habitaculi</span>
		<span class="versiculo"><sup>27</sup> et quinque alios in altero et eiusdem numeri in tergo ad occidentalem plagam;</span>
		<span class="versiculo"><sup>28</sup> vectis autem medius transibit per medias tabulas a summo usque ad summum.</span>
		<span class="versiculo"><sup>29</sup> Ipsasque tabulas deaurabis et fundes eis anulos aureos, per quos vectes tabulata contineant, quos operies laminis aureis.</span>
		<span class="versiculo"><sup>30</sup> Et eriges habitaculum iuxta exemplar, quod tibi in monte monstratum est.</span>
		<span class="versiculo"><sup>31</sup> Facies et velum de hyacintho et purpura coccoque et bysso retorta, opere polymito, cum cherubim intextis.</span>
		<span class="versiculo"><sup>32</sup> Quod appendes in quattuor columnis de lignis acaciae, quae ipsae quidem deauratae erunt et habebunt uncos aureos, sed bases argenteas.</span>
		<span class="versiculo"><sup>33</sup> Inseres autem velum subter fibulas, intra quod pones arcam testimonii et quo sanctum et sanctum sanctorum dividentur.</span>
		<span class="versiculo"><sup>34</sup> Pones et propitiatorium super arcam testimonii in sancto sanctorum</span>
		<span class="versiculo"><sup>35</sup> mensamque extra velum et contra mensam candelabrum in latere habitaculi meridiano; mensa enim stabit in parte aquilonis.</span>
		<span class="versiculo"><sup>36</sup> Facies et velum in introitu tabernaculi de hyacintho et purpura coccoque et bysso retorta opere plumarii.</span>
		<span class="versiculo"><sup>37</sup> Et quinque columnas deaurabis lignorum acaciae, ante quas ducetur velum, quarum erunt unci aurei et bases aeneae.</span>
		<div class="alert alert-info">
			<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.png"></a>.
		</div>
	</div>
</div>
