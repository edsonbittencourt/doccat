<div>
    <span class="capitulo">-</span>
    <span class="versiculo"><sup>1</sup> Paulus vinctus Christi Iesu et Timotheus frater Philemoni dilecto et adiutori nostro</span>
    <span class="versiculo"><sup>2</sup> et Apphiae sorori et Archippo commilitoni nostro et ecclesiae, quae in domo tua est:</span>
    <span class="versiculo"><sup>3</sup> gratia vobis et pax a Deo Patre nostro et Domino Iesu Christo.</span>
    <span class="versiculo"><sup>4</sup> Gratias ago Deo meo semper memoriam tui faciens in orationibus meis,</span>
    <span class="versiculo"><sup>5</sup> audiens caritatem tuam et fidem, quam habes in Dominum Iesum et in omnes sanctos,</span>
    <span class="versiculo"><sup>6</sup> ut communio fidei tuae evidens fiat in agnitione omnis boni, quod est in nobis in Christum;</span>
    <span class="versiculo"><sup>7</sup> gaudium enim magnum habui et consolationem in caritate tua, quia viscera sanctorum requieverunt per te, frater.</span>
    <span class="versiculo"><sup>8</sup> Propter quod multam fiduciam habens in Christo imperandi tibi, quod ad rem pertinet,</span>
    <span class="versiculo"><sup>9</sup> propter caritatem magis obsecro, cum sim talis ut Paulus senex, nunc autem et vinctus Christi Iesu;</span>
    <span class="versiculo"><sup>10</sup> obsecro te de meo filio, quem genui in vinculis, Onesimo,</span>
    <span class="versiculo"><sup>11</sup> qui tibi aliquando inutilis fuit, nunc autem et tibi et mihi utilis,</span>
    <span class="versiculo"><sup>12</sup> quem remisi tibi: eum, hoc est viscera mea;</span>
    <span class="versiculo"><sup>13</sup> quem ego volueram mecum detinere, ut pro te mihi ministraret in vinculis evangelii.</span>
    <span class="versiculo"><sup>14</sup> Sine consilio autem tuo nihil volui facere, uti ne velut ex necessitate bonum tuum esset sed voluntarium.</span>
    <span class="versiculo"><sup>15</sup> Forsitan enim ideo discessit ad horam, ut aeternum illum reciperes,</span>
    <span class="versiculo"><sup>16</sup> iam non ut servum sed plus servo, carissimum fratrem, maxime mihi, quanto autem magis tibi et in carne et in Domino.</span>
    <span class="versiculo"><sup>17</sup> Si ergo habes me socium, suscipe illum sicut me.</span>
    <span class="versiculo"><sup>18</sup> Si autem aliquid nocuit tibi aut debet, hoc mihi imputa.</span>
    <span class="versiculo"><sup>19</sup> Ego Paulus scripsi mea manu, ego reddam; ut non dicam tibi quod et teipsum mihi debes.</span>
    <span class="versiculo"><sup>20</sup> Ita, frater! Ego te fruar in Domino; refice viscera mea in Christo!</span>
    <span class="versiculo"><sup>21</sup> Confidens oboedientia tua scripsi tibi, sciens quoniam et super id, quod dico, facies.</span>
    <span class="versiculo"><sup>22</sup> Simul autem et para mihi hospitium, nam spero per orationes vestras donari me vobis.</span>
    <span class="versiculo"><sup>23</sup> Salutat te Epaphras, concaptivus meus in Christo Iesu,</span>
    <span class="versiculo"><sup>24</sup> Marcus, Aristarchus, Demas, Lucas, adiutores mei.</span>
    <span class="versiculo"><sup>25</sup> Gratia Domini Iesu Christi cum spiritu vestro.</span>
</div>
