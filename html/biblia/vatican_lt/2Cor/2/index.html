<div>
	<span class="capitulo">2</span>
	<span class="versiculo"><sup>1</sup> Statui autem hoc ipse apud me, ne iterum in tristitia venirem ad vos;</span>
	<span class="versiculo"><sup>2</sup> si enim ego contristo vos, et quis est qui me laetificet, nisi qui contristatur ex me?</span>
	<span class="versiculo"><sup>3</sup> Et hoc ipsum scripsi, ut non, cum venero, tristitiam habeam de quibus oportebat me gaudere, confidens in omnibus vobis, quia meum gaudium omnium vestrum est.</span>
	<span class="versiculo"><sup>4</sup> Nam ex multa tribulatione et angustia cordis scripsi vobis per multas lacrimas, non ut contristemini, sed ut sciatis quam carita tem habeo abundantius in vos.</span>
	<span class="versiculo"><sup>5</sup> Si quis autem contristavit, non me contristavit, sed ex parte, ut non onerem, omnes vos.</span>
	<span class="versiculo"><sup>6</sup> Sufficit illi, qui eiusmodi est, obiurgatio haec, quae fit a pluribus,</span>
	<span class="versiculo"><sup>7</sup> ita ut e contra magis donetis et consolemini, ne forte abundantiore tristitia absorbeatur, qui eiusmodi est.</span>
	<span class="versiculo"><sup>8</sup> Propter quod obsecro vos, ut confirmetis in illum caritatem;</span>
	<span class="versiculo"><sup>9</sup> ideo enim et scripsi, ut cognoscam probationem vestram, an in omnibus oboedientes sitis.</span>
	<span class="versiculo"><sup>10</sup> Cui autem aliquid donatis, et ego; nam et ego, quod donavi, si quid donavi, propter vos in persona Christi,</span>
	<span class="versiculo"><sup>11</sup> ut non circumveniamur a Satana; non enim ignoramus cogitationes eius.</span>
	<span class="versiculo"><sup>12</sup> Cum venissem autem Troadem ob evangelium Christi, et ostium mihi apertum esset in Domino,</span>
	<span class="versiculo"><sup>13</sup> non habui requiem spiritui meo, eo quod non invenerim Titum fratrem meum, sed valefaciens eis profectus sum in Macedoniam.</span>
	<span class="versiculo"><sup>14</sup> Deo autem gratias, qui semper triumphat nos in Christo et odorem notitiae suae manifestat per nos in omni loco.</span>
	<span class="versiculo"><sup>15</sup> Quia Christi bonus odor sumus Deo in his, qui salvi fiunt, et in his, qui pereunt:</span>
	<span class="versiculo"><sup>16</sup> aliis quidem odor ex morte in mortem, aliis autem odor ex vita in vitam. Et ad haec quis idoneus?</span>
	<span class="versiculo"><sup>17</sup> Non enim sumus sicut plurimi adulterantes verbum Dei, sed sicut ex sinceritate, sed sicut ex Deo coram Deo in Christo loquimur.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
