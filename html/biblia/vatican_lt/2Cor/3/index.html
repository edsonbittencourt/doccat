<div>
	<span class="capitulo">3</span>
	<span class="versiculo"><sup>1</sup> Incipimus iterum nosmetipsos commendare? Aut numquid egemus, sicut quidam, commendaticiis epistulis ad vos aut ex vobis?</span>
	<span class="versiculo"><sup>2</sup> Epistula nostra vos estis, scripta in cordibus nostris, quae scitur et legitur ab omnibus hominibus;</span>
	<span class="versiculo"><sup>3</sup> manifestati quoniam epistula estis Christi ministrata a nobis, scripta non atramento sed Spiritu Dei vivi, non in tabulis lapideis sed in tabulis cordis carnalibus.</span>
	<span class="versiculo"><sup>4</sup> Fiduciam autem talem habemus per Christum ad Deum.</span>
	<span class="versiculo"><sup>5</sup> Non quod sufficientes simus cogitare aliquid a nobis quasi ex nobis, sed sufficientia nostra ex Deo est,</span>
	<span class="versiculo"><sup>6</sup> qui et idoneos nos fecit ministros Novi Testamenti, non litterae sed Spiritus: littera enim occidit, Spiritus autem vivificat.</span>
	<span class="versiculo"><sup>7</sup> Quod si ministratio mortis, litteris deformata in lapidibus, fuit in gloria, ita ut non possent intendere filii Israel in faciem Moysis propter gloriam vultus eius, quae evacuatur,</span>
	<span class="versiculo"><sup>8</sup> quomodo non magis ministratio Spiritus erit in gloria?</span>
	<span class="versiculo"><sup>9</sup> Nam si ministerium damnationis gloria est, multo magis abundat ministerium iustitiae in gloria.</span>
	<span class="versiculo"><sup>10</sup> Nam nec glorificatum est, quod claruit in hac parte, propter excellentem gloriam;</span>
	<span class="versiculo"><sup>11</sup> si enim, quod evacuatur, per gloriam est, multo magis, quod manet, in gloria est.</span>
	<span class="versiculo"><sup>12</sup> Habentes igitur talem spem multa fiducia utimur,</span>
	<span class="versiculo"><sup>13</sup> et non sicut Moyses: ponebat velamen super faciem suam, ut non intenderent filii Israel in finem illius quod evacuatur.</span>
	<span class="versiculo"><sup>14</sup> Sed obtusi sunt sensus eorum. Usque in hodiernum enim diem idipsum velamen in lectione Veteris Testamenti manet non revelatum, quoniam in Christo evacuatur;</span>
	<span class="versiculo"><sup>15</sup> sed usque in hodiernum diem, cum legitur Moyses, velamen est positum super cor eorum.</span>
	<span class="versiculo"><sup>16</sup> Quando autem conversus fuerit ad Dominum, aufertur velamen.</span>
	<span class="versiculo"><sup>17</sup> Dominus autem Spiritus est; ubi autem Spiritus Domini, ibi libertas.</span>
	<span class="versiculo"><sup>18</sup> Nos vero omnes revelata facie gloriam Domini speculantes, in eandem imaginem transformamur a claritate in clarita tem tamquam a Domini Spiritu.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
