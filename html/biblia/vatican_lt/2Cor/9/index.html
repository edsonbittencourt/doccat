<div>
	<span class="capitulo">9</span>
	<span class="versiculo"><sup>1</sup> Nam de ministerio, quod fit in sanctos, superfluum est mihi scribere vobis;</span>
	<span class="versiculo"><sup>2</sup> scio enim promptum animum vestrum, pro quo de vobis glorior apud Macedonas, quoniam Achaia parata est ab anno praeterito, et vestra aemulatio provocavit plurimos.</span>
	<span class="versiculo"><sup>3</sup> Misi autem fratres, ut ne, quod gloriamur de vobis, evacuetur in hac parte, ut, quemadmodum dixi, parati sitis,</span>
	<span class="versiculo"><sup>4</sup> ne, cum venerint mecum Macedones et invenerint vos imparatos, erubescamus nos, ut non dicam vos, in hac substantia.</span>
	<span class="versiculo"><sup>5</sup> Necessarium ergo existimavi rogare fratres, ut praeveniant ad vos et praeparent repromissam benedictionem vestram, ut haec sit parata sic quasi benedictio, non quasi avaritia.</span>
	<span class="versiculo"><sup>6</sup> Hoc autem: qui parce seminat, parce et metet; et, qui seminat in benedictionibus, in benedictionibus et metet.</span>
	<span class="versiculo"><sup>7</sup> Unusquisque prout destinavit corde suo, non ex tristitia aut ex necessitate; hilarem enim datorem diligit Deus.</span>
	<span class="versiculo"><sup>8</sup> Potens est autem Deus omnem gratiam abundare facere in vobis, ut, in omnibus semper omnem sufficientiam habentes, abundetis in omne opus bonum,</span>
	<span class="versiculo"><sup>9</sup> sicut scriptum est:
&#x201c; Dispersit, dedit pauperibus;
iustitia eius manet in aeternum &#x201d;.</span>
	<span class="versiculo"><sup>10</sup> Qui autem administrat semen seminanti, et panem ad manducandum praestabit et multiplicabit semen vestrum et augebit incrementa frugum iustitiae vestrae.</span>
	<span class="versiculo"><sup>11</sup> In omnibus locupletati in omnem simplicitatem, quae operatur per nos gratiarum actionem Deo</span>
	<span class="versiculo"><sup>12</sup> &#x2014; quoniam ministerium huius officii non solum supplet ea, quae desunt sanctis, sed etiam abundat per multas gratiarum actiones Deo &#x2014;</span>
	<span class="versiculo"><sup>13</sup> per probationem ministerii huius glorificantes Deum in oboedientia confessionis vestrae in evangelium Christi et simplicitate communionis in illos et in omnes,</span>
	<span class="versiculo"><sup>14</sup> et ipsorum obsecratione pro vobis, desiderantium vos propter eminentem gratiam Dei in vobis.</span>
	<span class="versiculo"><sup>15</sup> Gratias Deo super inenarrabili dono eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
