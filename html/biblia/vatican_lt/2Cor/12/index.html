<div>
	<span class="capitulo">12</span>
	<span class="versiculo"><sup>1</sup> Gloriari oportet; non expedit quidem, veniam autem ad visiones et revelationes Domini.</span>
	<span class="versiculo"><sup>2</sup> Scio hominem in Christo ante annos quattuordecim &#x2014; sive in corpore nescio, sive extra corpus nescio, Deus scit &#x2014; raptum eiusmodi usque ad tertium caelum.</span>
	<span class="versiculo"><sup>3</sup> Et scio huiusmodi hominem &#x2014; sive in corpore sive extra corpus nescio, Deus scit &#x2014;</span>
	<span class="versiculo"><sup>4</sup> quoniam raptus est in paradisum et audivit arcana verba, quae non licet homini loqui.</span>
	<span class="versiculo"><sup>5</sup> Pro eiusmodi gloriabor; pro me autem nihil gloriabor nisi in infirmitatibus meis.</span>
	<span class="versiculo"><sup>6</sup> Nam, et si voluero gloriari, non ero insipiens, veritatem enim dicam; parco autem, ne quis in me existimet supra id, quod videt me aut audit ex me,</span>
	<span class="versiculo"><sup>7</sup> et ex magnitudine revelationum. Propter quod, ne extollar, datus est mihi stimulus carni, angelus Satanae, ut me colaphizet, ne extollar.</span>
	<span class="versiculo"><sup>8</sup> Propter quod ter Dominum rogavi, ut discederet a me;</span>
	<span class="versiculo"><sup>9</sup> et dixit mihi: &#x201c; Sufficit tibi gratia mea, nam virtus in infirmitate perficitur &#x201d;. Libentissime igitur potius gloriabor in infirmitatibus meis, ut inhabitet in me virtus Christi.</span>
	<span class="versiculo"><sup>10</sup> Propter quod placeo mihi in infirmitatibus, in contumeliis, in necessitatibus, in persecutionibus et in angustiis, pro Christo; cum enim infirmor, tunc potens sum.</span>
	<span class="versiculo"><sup>11</sup> Factus sum insipiens. Vos me coegistis; ego enim debui a vobis commendari. Nihil enim minus fui ab his, qui sunt supra modum apostoli, tametsi nihil sum;</span>
	<span class="versiculo"><sup>12</sup> signa tamen apostoli facta sunt super vos in omni patientia, signis quoque et prodigiis et virtutibus.</span>
	<span class="versiculo"><sup>13</sup> Quid est enim quod minus habuistis prae ceteris ecclesiis, nisi quod ego ipse non gravavi vos? Donate mihi hanc iniuriam.</span>
	<span class="versiculo"><sup>14</sup> Ecce tertio hoc paratus sum venire ad vos et non ero gravis vobis; non enim quaero, quae vestra sunt, sed vos; nec enim debent filii parentibus thesaurizare, sed parentes filiis.</span>
	<span class="versiculo"><sup>15</sup> Ego autem libentissime impendam et superimpendar ipse pro animabus vestris. Si plus vos diligo, minus diligar?</span>
	<span class="versiculo"><sup>16</sup> Esto quidem, ego vos non gravavi; sed cum essem astutus, dolo vos cepi.</span>
	<span class="versiculo"><sup>17</sup> Numquid per aliquem eorum, quos misi ad vos, circumveni vos?</span>
	<span class="versiculo"><sup>18</sup> Rogavi Titum et misi cum illo fratrem; numquid Titus vos circumvenit? Nonne eodem spiritu ambulavimus? Nonne iisdem vestigiis?</span>
	<span class="versiculo"><sup>19</sup> Olim putatis quod excusemus nos apud vos? Coram Deo in Christo loquimur; omnia autem, carissimi, propter vestram aedificationem.</span>
	<span class="versiculo"><sup>20</sup> Timeo enim, ne forte, cum venero, non quales volo, inveniam vos, et ego inveniar a vobis, qualem non vultis; ne forte contentiones, aemulationes, animositates, dissensiones, detractiones, susurrationes, inflationes, seditiones sint;</span>
	<span class="versiculo"><sup>21</sup> ne iterum, cum venero, humiliet me Deus meus apud vos, et lugeam multos ex his, qui ante peccaverunt et non egerunt paenitentiam super immunditia et fornicatione et impudicitia, quam gesserunt.</span>
</div>
