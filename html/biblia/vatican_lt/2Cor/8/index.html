<div>
	<span class="capitulo">8</span>
	<span class="versiculo"><sup>1</sup> Notam autem facimus vobis, fratres, gratiam Dei, quae data est in ecclesiis Macedoniae,</span>
	<span class="versiculo"><sup>2</sup> quod in multo experimento tribulationis abundantia gaudii ipsorum et altissima paupertas eorum abundavit in divitias simplicitatis eorum;</span>
	<span class="versiculo"><sup>3</sup> quia secundum virtutem, testimonium reddo, et supra virtutem voluntarii fuerunt</span>
	<span class="versiculo"><sup>4</sup> cum multa exhortatione obsecrantes nos gratiam et communicationem ministerii, quod fit in sanctos.</span>
	<span class="versiculo"><sup>5</sup> Et non sicut speravimus, sed semetipsos dederunt primum Domino, deinde nobis per voluntatem Dei,</span>
	<span class="versiculo"><sup>6</sup> ita ut rogaremus Titum, ut, quemadmodum coepit, ita et perficiat in vos etiam gratiam istam.</span>
	<span class="versiculo"><sup>7</sup> Sed sicut in omnibus abundatis, fide et sermone et scientia et omni sollicitudine et caritate ex nobis in vobis, ut et in hac gratia abundetis.</span>
	<span class="versiculo"><sup>8</sup> Non quasi imperans dico, sed per aliorum sollicitudinem etiam vestrae caritatis ingenitum bonum comprobans;</span>
	<span class="versiculo"><sup>9</sup> scitis enim gratiam Domini nostri Iesu Christi, quoniam propter vos egenus factus est, cum esset dives, ut illius inopia vos divites essetis.</span>
	<span class="versiculo"><sup>10</sup> Et consilium in hoc do. Hoc enim vobis utile est, qui non solum facere, sed et velle coepistis ab anno priore;</span>
	<span class="versiculo"><sup>11</sup> nunc vero et facto perficite, ut, quemadmodum promptus est animus velle, ita sit et perficere ex eo, quod habetis.</span>
	<span class="versiculo"><sup>12</sup> Si enim voluntas prompta est, secundum id quod habet, accepta est, non secundum quod non habet.</span>
	<span class="versiculo"><sup>13</sup> Non enim, ut aliis sit remissio, vobis autem tribulatio; sed ex aequalitate</span>
	<span class="versiculo"><sup>14</sup> in praesenti tempore vestra abundantia illorum inopiam suppleat, ut et illorum abundantia vestram inopiam suppleat, ut fiat aequalitas, sicut scriptum est:</span>
	<span class="versiculo"><sup>15</sup> &#x201c; Qui multum, non abundavit; et, qui modicum, non minoravit &#x201d;.</span>
	<span class="versiculo"><sup>16</sup> Gratias autem Deo, qui dedit eandem sollicitudinem pro vobis in corde Titi,</span>
	<span class="versiculo"><sup>17</sup> quoniam exhortationem quidem suscepit, sed, cum sollicitior esset, sua voluntate profectus est ad vos.</span>
	<span class="versiculo"><sup>18</sup> Misimus etiam cum illo fratrem, cuius laus est in evangelio per omnes ecclesias</span>
	<span class="versiculo"><sup>19</sup> &#x2014; non solum autem, sed et ordinatus ab ecclesiis comes noster cum hac gratia, quae ministratur a nobis ad Domini gloriam et destinatam voluntatem nostram &#x2014;</span>
	<span class="versiculo"><sup>20</sup> devitantes hoc, ne quis nos vituperet in hac plenitudine, quae ministratur a nobis;</span>
	<span class="versiculo"><sup>21</sup> providemus enim bona non solum coram Domino sed etiam coram hominibus.</span>
	<span class="versiculo"><sup>22</sup> Misimus autem cum illis et fratrem nostrum, quem probavimus in multis saepe sollicitum esse, nunc autem multo sollicitiorem, confidentia multa in vos.</span>
	<span class="versiculo"><sup>23</sup> Sive pro Tito, est socius meus et in vos adiutor; sive fratres nostri, apostoli ecclesiarum, gloria Christi.</span>
	<span class="versiculo"><sup>24</sup> Ostensionem ergo, quae est caritatis vestrae et nostrae gloriationis pro vobis, in illos ostendite in faciem ecclesiarum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
