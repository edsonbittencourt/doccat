<div>
	<span class="capitulo">7</span>
	<span class="versiculo"><sup>1</sup> Has igitur habentes promissio nes, carissimi, mundemus nos ab omni inquinamento carnis et spiritus, perficientes sanctificationem in timore Dei.</span>
	<span class="versiculo"><sup>2</sup> Capite nos! Neminem laesimus, neminem corrupimus, neminem circumvenimus.</span>
	<span class="versiculo"><sup>3</sup> Non ad condemnationem dico; praedixi enim quod in cordibus nostris estis ad commoriendum et ad convivendum.</span>
	<span class="versiculo"><sup>4</sup> Multa mihi fiducia est apud vos, multa mihi gloriatio pro vobis; repletus sum consolatione, superabundo gaudio in omni tribulatione nostra.</span>
	<span class="versiculo"><sup>5</sup> Nam et cum venissemus Macedoniam, nullam requiem habuit caro nostra, sed omnem tribulationem passi: foris pugnae, intus timores.</span>
	<span class="versiculo"><sup>6</sup> Sed qui consolatur humiles, consolatus est nos Deus in adventu Titi;</span>
	<span class="versiculo"><sup>7</sup> non solum autem in adventu eius sed etiam in solacio, quo consolatus est in vobis, referens nobis vestrum desiderium, vestrum fletum, vestram aemulationem pro me, ita ut magis gauderem.</span>
	<span class="versiculo"><sup>8</sup> Quoniam etsi contristavi vos in epistula, non me paenitet; etsi paeniteret &#x2014; video quod epistula illa, etsi ad horam, vos contristavit &#x2014;</span>
	<span class="versiculo"><sup>9</sup> nunc gaudeo, non quia contristati estis, sed quia contristati estis ad paenitentiam; contristati enim estis secundum Deum, ut in nullo detrimentum patiamini ex nobis.</span>
	<span class="versiculo"><sup>10</sup> Quae enim secundum Deum tristitia, paenitentiam in salutem stabilem operatur; saeculi autem tristitia mortem operatur.</span>
	<span class="versiculo"><sup>11</sup> Ecce enim hoc ipsum secundum Deum contristari: quantam in vobis operatum est sollicitudinem, sed defensionem, sed indignationem, sed timorem, sed desiderium, sed aemulationem, sed vindictam! In omnibus exhibuistis vos incontaminatos esse negotio.</span>
	<span class="versiculo"><sup>12</sup> Igitur etsi scripsi vobis, non propter eum, qui fecit iniuriam, nec propter eum, qui passus est, sed ad manifestandam sollicitudinem vestram, quam pro nobis habetis, ad vos coram Deo.</span>
	<span class="versiculo"><sup>13</sup> Ideo consolati sumus.
In consolatione autem nostra abundantius magis gavisi sumus super gaudium Titi, quia refectus est spiritus eius ab omnibus vobis;</span>
	<span class="versiculo"><sup>14</sup> et si quid apud illum de vobis gloriatus sum, non sum confusus, sed sicut omnia vobis in veritate locuti sumus, ita et gloriatio nostra, quae fuit ad Titum, veritas facta est.</span>
	<span class="versiculo"><sup>15</sup> Et viscera eius abundantius in vos sunt, reminiscentis omnium vestrum oboedientiam, quomodo cum timore et tremore excepistis eum.</span>
	<span class="versiculo"><sup>16</sup> Gaudeo quod in omnibus confido in vobis.</span>
</div>
