<div>
    <span class="capitulo">11</span>
    <span class="versiculo"><sup>1</sup> Utinam sustineretis modi cum quid insipientiae meae; sed et supportate me!</span>
    <span class="versiculo"><sup>2</sup> Aemulor enim vos Dei aemulatione; despondi enim vos uni viro virginem castam exhibere Christo.</span>
    <span class="versiculo"><sup>3</sup> Timeo autem, ne, sicut serpens Evam seduxit astutia sua, ita corrumpantur sensus vestri a simplicitate et castitate, quae est in Christum.</span>
    <span class="versiculo"><sup>4</sup> Nam si is qui venit, alium Christum praedicat, quem non praedicavimus, aut alium Spiritum accipitis, quem non accepistis, aut aliud evangelium, quod non recepistis, recte pateremini.</span>
    <span class="versiculo"><sup>5</sup> Existimo enim nihil me minus fecisse magnis apostolis;</span>
    <span class="versiculo"><sup>6</sup> nam etsi imperitus sermone, sed non scientia, in omni autem manifestantes in omnibus ad vos.</span>
    <span class="versiculo"><sup>7</sup> Aut numquid peccatum feci meipsum humilians, ut vos exaltemini, quoniam gratis evangelium Dei evangelizavi vobis?</span>
    <span class="versiculo"><sup>8</sup> Alias ecclesias exspoliavi accipiens stipendium ad ministerium vestrum</span>
    <span class="versiculo"><sup>9</sup> et, cum essem apud vos et egerem, nulli onerosus fui; nam, quod mihi deerat, suppleverunt fratres, qui venerunt a Macedonia; et in omnibus sine onere me vobis servavi et servabo.</span>
    <span class="versiculo"><sup>10</sup> Est veritas Christi in me, quoniam haec gloria non infringetur in me in regionibus Achaiae.</span>
    <span class="versiculo"><sup>11</sup> Quare? Quia non diligo vos? Deus scit!</span>
    <span class="versiculo"><sup>12</sup> Quod autem facio et faciam, ut amputem occasionem eorum, qui volunt occasionem, ut in quo gloriantur, inveniantur sicut et nos.</span>
    <span class="versiculo"><sup>13</sup> Nam eiusmodi pseudoapostoli, operarii subdoli, transfigurantes se in apostolos Christi.</span>
    <span class="versiculo"><sup>14</sup> Et non mirum, ipse enim Satanas transfigurat se in angelum lucis;</span>
    <span class="versiculo"><sup>15</sup> non est ergo magnum, si et ministri eius transfigurentur velut ministri iustitiae, quorum finis erit secundum opera ipsorum.</span>
    <span class="versiculo"><sup>16</sup> Iterum dico, ne quis me putet insipientem esse; alioquin velut insipientem accipite me, ut et ego modicum quid glorier.</span>
    <span class="versiculo"><sup>17</sup> Quod loquor, non loquor secundum Dominum, sed quasi in insipientia, in hac substantia gloriationis.</span>
    <span class="versiculo"><sup>18</sup> Quoniam multi gloriantur secundum carnem, et ego gloriabor.</span>
    <span class="versiculo"><sup>19</sup> Libenter enim suffertis insipientes, cum sitis ipsi sapientes;</span>
    <span class="versiculo"><sup>20</sup> sustinetis enim, si quis vos in servitutem redigit, si quis devorat, si quis accipit, si quis extollitur, si quis in faciem vos caedit.</span>
    <span class="versiculo"><sup>21</sup> Secundum ignobilitatem dico, quasi nos infirmi fuerimus; in quo quis audet, in insipientia dico, audeo et ego.</span>
    <span class="versiculo"><sup>22</sup> Hebraei sunt? Et ego. Israelitae sunt? Et ego. Semen Abrahae sunt? Et ego.</span>
    <span class="versiculo"><sup>23</sup> Ministri Christi sunt? Minus sapiens dico, plus ego: in laboribus plurimis, in carceribus abundantius, in plagis supra modum, in mortibus frequenter;</span>
    <span class="versiculo"><sup>24</sup> a Iudaeis quinquies quadragenas una minus accepi,</span>
    <span class="versiculo"><sup>25</sup> ter virgis caesus sum, semel lapidatus sum, ter naufragium feci, nocte et die in profundo maris fui;</span>
    <span class="versiculo"><sup>26</sup> in itineribus saepe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus;</span>
    <span class="versiculo"><sup>27</sup> in labore et aerumna, in vigiliis saepe, in fame et siti, in ieiuniis frequenter, in frigore et nuditate;</span>
    <span class="versiculo"><sup>28</sup> praeter illa, quae extrinsecus sunt, instantia mea cotidiana, sollicitudo omnium ecclesiarum.</span>
    <span class="versiculo"><sup>29</sup> Quis infirmatur, et non infirmor? Quis scandalizatur, et ego non uror?</span>
    <span class="versiculo"><sup>30</sup> Si gloriari oportet, quae infirmitatis meae sunt, gloriabor.</span>
    <span class="versiculo"><sup>31</sup> Deus et Pater Domini Iesu scit, qui est benedictus in saecula, quod non mentior.</span>
    <span class="versiculo"><sup>32</sup> Damasci praepositus gentis Aretae regis custodiebat civitatem Damascenorum, ut me comprehenderet;</span>
    <span class="versiculo"><sup>33</sup> et per fenestram in sporta dimissus sum per murum et effugi manus eius.</span>
</div>
