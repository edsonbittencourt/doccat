<div>
    <span class="capitulo">13</span>
    <span class="versiculo"><sup>1</sup> Ecce tertio hoc venio ad vos; in ore duorum vel trium testium stabit omne verbum.</span>
    <span class="versiculo"><sup>2</sup> Praedixi et praedico, ut praesens bis et nunc absens his, qui ante peccaverunt, et ceteris omnibus, quoniam, si venero iterum, non parcam,</span>
    <span class="versiculo"><sup>3</sup> quoniam experimentum quaeritis eius, qui in me loquitur, Christi, qui in vos non infirmatur, sed potens est in vobis.</span>
    <span class="versiculo"><sup>4</sup> Nam etsi crucifixus est ex infirmitate, sed vivit ex virtute Dei. Nam et nos infirmi sumus in illo, sed vivemus cum eo ex virtute Dei in vos.</span>
    <span class="versiculo"><sup>5</sup> Vosmetipsos tentate, si estis in fide; ipsi vos probate. An non cognoscitis vos ipsos, quia Iesus Christus in vobis est? Nisi forte reprobi estis.</span>
    <span class="versiculo"><sup>6</sup> Spero autem quod cognoscetis quia nos non sumus reprobi.</span>
    <span class="versiculo"><sup>7</sup> Oramus autem Deum, ut nihil mali faciatis, non ut nos probati pareamus, sed ut vos, quod bonum est, faciatis, nos autem ut reprobi simus.</span>
    <span class="versiculo"><sup>8</sup> Non enim possumus aliquid adversus veritatem, sed pro veritate.</span>
    <span class="versiculo"><sup>9</sup> Gaudemus enim, quando nos infirmi sumus, vos autem potentes estis; hoc et oramus, vestram consummationem.</span>
    <span class="versiculo"><sup>10</sup> Ideo haec absens scribo, ut non praesens durius agam secundum potestatem, quam Dominus dedit mihi in aedificationem et non in destructionem.</span>
    <span class="versiculo"><sup>11</sup> De cetero, fratres, gaudete, perfecti estote, exhortamini invicem, idem sapite, pacem habete, et Deus dilectionis et pacis erit vobiscum.</span>
    <span class="versiculo"><sup>12</sup> Salutate invicem in osculo sancto. Salutant vos sancti omnes.</span>
    <span class="versiculo"><sup>13</sup> Gratia Domini Iesu Christi et caritas Dei et communicatio Sancti Spiritus cum omnibus vobis.</span>
</div>
