<div>
	<span class="capitulo">6</span>
	<span class="versiculo"><sup>1</sup> Adiuvantes autem et exhor tamur, ne in vacuum gratiam Dei recipiatis</span>
	<span class="versiculo"><sup>2</sup> &#x2014; ait enim:
&#x201c; Tempore accepto exaudivi te
et in die salutis adiuvi te &#x201d;;
ecce nunc tempus acceptabile, ecce nunc dies salutis &#x2014;</span>
	<span class="versiculo"><sup>3</sup> nemini dantes ullam offensionem, ut non vituperetur ministerium,</span>
	<span class="versiculo"><sup>4</sup> sed in omnibus exhibentes nosmetipsos sicut Dei ministros in multa patientia, in tribulationibus, in necessitatibus, in angustiis,</span>
	<span class="versiculo"><sup>5</sup> in plagis, in carceribus, in seditionibus, in laboribus, in vigiliis, in ieiuniis,</span>
	<span class="versiculo"><sup>6</sup> in castitate, in scientia, in longanimitate, in suavitate, in Spiritu Sancto, in caritate non ficta,</span>
	<span class="versiculo"><sup>7</sup> in verbo veritatis, in virtute Dei; per arma iustitiae a dextris et sinistris,</span>
	<span class="versiculo"><sup>8</sup> per gloriam et ignobilitatem, per infamiam et bonam famam; ut seductores, et veraces;</span>
	<span class="versiculo"><sup>9</sup> sicut qui ignoti, et cogniti; quasi morientes, et ecce vivimus; ut castigati, et non mortificati;</span>
	<span class="versiculo"><sup>10</sup> quasi tristes, semper autem gaudentes; sicut egentes, multos autem locupletantes; tamquam nihil habentes, et omnia possidentes.</span>
	<span class="versiculo"><sup>11</sup> Os nostrum patet ad vos, o Corinthii, cor nostrum dilatatum est.</span>
	<span class="versiculo"><sup>12</sup> Non angustiamini in nobis, sed angustiamini in visceribus vestris;</span>
	<span class="versiculo"><sup>13</sup> eandem autem habentes remunerationem, tamquam filiis dico, dilatamini et vos.</span>
	<span class="versiculo"><sup>14</sup> Nolite iugum ducere cum infidelibus! Quae enim participatio iustitiae cum iniquitate? Aut quae societas luci ad tenebras?</span>
	<span class="versiculo"><sup>15</sup> Quae autem conventio Christi cum Beliar, aut quae pars fideli cum infideli?</span>
	<span class="versiculo"><sup>16</sup> Qui autem consensus templo Dei cum idolis? Vos enim estis templum Dei vivi; sicut dicit Deus:
&#x201c; Inhabitabo in illis et inambulabo
et ero illorum Deus, et ipsi erunt mihi populus.</span>
	<span class="versiculo"><sup>17</sup> Propter quod exite de medio eorum
et separamini, dicit Dominus,
et immundum ne tetigeritis;
et ego recipiam vos</span>
	<span class="versiculo"><sup>18</sup> et ero vobis in Patrem,
et vos eritis mihi in filios et filias,
dicit Dominus omnipotens &#x201d;.</span>
</div>
