<div>
	<span class="capitulo">5</span>
	<span class="versiculo"><sup>1</sup> Scimus enim quoniam, si terre stris domus nostra huius taber naculi dissolvatur, aedificationem ex Deo habemus domum non manufactam, aeternam in caelis.</span>
	<span class="versiculo"><sup>2</sup> Nam et in hoc ingemiscimus, habitationem nostram, quae de caelo est, superindui cupientes,</span>
	<span class="versiculo"><sup>3</sup> si tamen et exspoliati, non nudi inveniamur.</span>
	<span class="versiculo"><sup>4</sup> Nam et, qui sumus in tabernaculo, ingemiscimus gravati, eo quod nolumus exspoliari, sed supervestiri, ut absorbeatur, quod mortale est, a vita.</span>
	<span class="versiculo"><sup>5</sup> Qui autem effecit nos in hoc ipsum, Deus, qui dedit nobis arrabonem Spiritus.</span>
	<span class="versiculo"><sup>6</sup> Audentes igitur semper et scientes quoniam, dum praesentes sumus in corpore, peregrinamur a Domino;</span>
	<span class="versiculo"><sup>7</sup> per fidem enim ambulamus et non per speciem.</span>
	<span class="versiculo"><sup>8</sup> Audemus autem et bonam voluntatem habemus magis peregrinari a corpore et praesentes esse ad Dominum.</span>
	<span class="versiculo"><sup>9</sup> Et ideo contendimus sive praesentes sive absentes placere illi.</span>
	<span class="versiculo"><sup>10</sup> Omnes enim nos manifestari oportet ante tribunal Christi, ut referat unusquisque pro eis, quae per corpus gessit, sive bonum sive malum.</span>
	<span class="versiculo"><sup>11</sup> Scientes ergo timorem Domini hominibus suademus, Deo autem manifesti sumus; spero autem et in conscientiis vestris manifestos nos esse.</span>
	<span class="versiculo"><sup>12</sup> Non iterum nos commendamus vobis, sed occasionem damus vobis gloriandi pro nobis, ut habeatis ad eos, qui in facie gloriantur et non in corde.</span>
	<span class="versiculo"><sup>13</sup> Sive enim mente excedimus, Deo; sive sobrii sumus, vobis.</span>
	<span class="versiculo"><sup>14</sup> Caritas enim Christi urget nos, aestimantes, hoc, quoniam, si unus pro omnibus mortuus est, ergo omnes mortui sunt;</span>
	<span class="versiculo"><sup>15</sup> et pro omnibus mortuus est, ut et, qui vivunt, iam non sibi vivant, sed ei, qui pro ipsis mortuus est et resurrexit.</span>
	<span class="versiculo"><sup>16</sup> Itaque nos ex hoc neminem novimus secundum carnem; et si cognovimus secundum carnem Christum, sed nunc iam non novimus.</span>
	<span class="versiculo"><sup>17</sup> Si quis ergo in Christo, nova creatura; vetera transierunt, ecce, facta sunt nova.</span>
	<span class="versiculo"><sup>18</sup> Omnia autem ex Deo, qui reconciliavit nos sibi per Christum et dedit nobis ministerium reconciliationis,</span>
	<span class="versiculo"><sup>19</sup> quoniam quidem Deus erat in Christo mundum reconcilians sibi, non reputans illis delicta ipsorum; et posuit in nobis verbum reconciliationis.</span>
	<span class="versiculo"><sup>20</sup> Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo.</span>
	<span class="versiculo"><sup>21</sup> Eum, qui non noverat peccatum, pro nobis peccatum fecit, ut nos efficeremur iustitia Dei in ipso.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-corinthios_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
