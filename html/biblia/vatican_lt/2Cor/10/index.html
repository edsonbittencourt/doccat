<div>
	<span class="capitulo">10</span>
	<span class="versiculo"><sup>1</sup> Ipse autem ego Paulus obse cro vos per mansuetudinem et modestiam Christi, qui in facie quidem humilis inter vos, absens autem confido in vobis;</span>
	<span class="versiculo"><sup>2</sup> rogo autem, ne praesens audeam per eam confidentiam, quae existimo audere in quosdam, qui arbitrantur nos tamquam secundum carnem ambulemus.</span>
	<span class="versiculo"><sup>3</sup> In carne enim ambulantes, non secundum carnem militamus</span>
	<span class="versiculo"><sup>4</sup> &#x2014; nam arma militiae nostrae non carnalia sed potentia Deo ad destructionem munitionum &#x2014; consilia destruentes</span>
	<span class="versiculo"><sup>5</sup> et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,</span>
	<span class="versiculo"><sup>6</sup> et in promptu habentes ulcisci omnem inoboedientiam, cum impleta fuerit vestra oboedientia.</span>
	<span class="versiculo"><sup>7</sup> Quae secundum faciem sunt, videte. Si quis confidit sibi Christi se esse, hoc cogitet iterum apud se, quia sicut ipse Christi est, ita et nos.</span>
	<span class="versiculo"><sup>8</sup> Nam et si amplius aliquid gloriatus fuero de potestate nostra, quam dedit Dominus in aedificationem et non in destructionem vestram, non erubescam,</span>
	<span class="versiculo"><sup>9</sup> ut non existimer tamquam terrere vos per epistulas;</span>
	<span class="versiculo"><sup>10</sup> quoniam quidem &#x201c; Epistulae &#x2014; inquiunt &#x2014; graves sunt et fortes, praesentia autem corporis infirma, et sermo contemptibilis &#x201d;.</span>
	<span class="versiculo"><sup>11</sup> Hoc cogitet, qui eiusmodi est, quia quales sumus verbo per epistulas absentes, tales et praesentes in facto.</span>
	<span class="versiculo"><sup>12</sup> Non enim audemus inserere aut comparare nos quibusdam, qui seipsos commendant; sed ipsi se in semetipsis metientes et comparantes semetipsos sibi, non intellegunt.</span>
	<span class="versiculo"><sup>13</sup> Nos autem non ultra mensuram gloriabimur sed secundum mensuram regulae, quam impertitus est nobis Deus, mensuram pertingendi usque ad vos.</span>
	<span class="versiculo"><sup>14</sup> Non enim quasi non pertingentes ad vos superextendimus nosmetipsos, usque ad vos enim pervenimus in evangelio Christi;</span>
	<span class="versiculo"><sup>15</sup> non ultra mensuram gloriantes in alienis laboribus, spem autem habentes, crescente fide vestra, in vobis magnificari secundum regulam nostram in abundantiam,</span>
	<span class="versiculo"><sup>16</sup> ad evangelizandum in iis, quae ultra vos sunt, et non in aliena regula gloriari in his, quae praeparata sunt.</span>
	<span class="versiculo"><sup>17</sup> Qui autem gloriatur, in Domino glorietur;</span>
	<span class="versiculo"><sup>18</sup> non enim qui seipsum commendat, ille probatus est, sed quem Dominus commendat.</span>
</div>
