<div>
	<span class="capitulo">23</span>
	<span class="versiculo"><sup>1</sup> Locutus est Dominus ad Moysen dicens:</span>
	<span class="versiculo"><sup>2</sup> &#x201c; Loquere filiis Israel et dices ad eos: Hae sunt feriae Domini, quas vocabitis conventus sanctos; hae sunt feriae meae.</span>
	<span class="versiculo"><sup>3</sup> Sex diebus facietis opus; dies septimus sabbatum requiei est, conventus sanctus; omne opus non facietis; sabbatum est Domino in cunctis habitationibus vestris.</span>
	<span class="versiculo"><sup>4</sup> Hae sunt ergo feriae Domini, conventus sancti, quas celebrare debetis temporibus suis.</span>
	<span class="versiculo"><sup>5</sup> Mense primo, quarta decima die mensis, ad vesperum Pascha Domini est.</span>
	<span class="versiculo"><sup>6</sup> Et quinta decima die mensis huius sollemnitas Azymorum Domini est. Septem diebus azyma comedetis.</span>
	<span class="versiculo"><sup>7</sup> Die primo erit vobis conventus sanctus; omne opus servile non facietis in eo,</span>
	<span class="versiculo"><sup>8</sup> sed offeretis incensum Domino septem diebus. Die autem septimo erit conventus sanctus, nullumque servile opus facietis in eo &#x201d;.</span>
	<span class="versiculo"><sup>9</sup> Locutusque est Dominus ad Moysen dicens:</span>
	<span class="versiculo"><sup>10</sup> &#x201c; Loquere filiis Israel et dices ad eos: Cum ingressi fueritis terram, quam ego dabo vobis, et messueritis segetem, feretis manipulum spicarum primitias messis vestrae ad sacerdotem,</span>
	<span class="versiculo"><sup>11</sup> qui elevabit fasciculum coram Domino, ut acceptabile sit pro vobis; altero die sabbati sanctificabit illum.</span>
	<span class="versiculo"><sup>12</sup> Atque in eodem die, quo manipulum consecrabitis, facietis agnum immaculatum anniculum in holocaustum Domino,</span>
	<span class="versiculo"><sup>13</sup> et oblationem cum eo duas decimas similae conspersae oleo in incensum Domino odoremque suavissimum et libamentum eius vini quartam partem hin.</span>
	<span class="versiculo"><sup>14</sup> Panem et grana tosta farrem recentem non comedetis ex segete usque ad diem, qua offeretis ex ea munus Deo vestro. Praeceptum est sempiternum generationibus vestris in cunctis habitaculis vestris.</span>
	<span class="versiculo"><sup>15</sup> Numerabitis vobis ab altero die sabbati, in quo obtulistis manipulum elationis, septem hebdomadas plenas</span>
	<span class="versiculo"><sup>16</sup> usque ad alteram diem expletionis hebdomadae septimae, id est quinquaginta dies; et sic offeretis oblationem novam Domino</span>
	<span class="versiculo"><sup>17</sup> ex habitaculis vestris panes elationis duos de duabus decimis similae fermentatae, quos coquetis in primitias Domino;</span>
	<span class="versiculo"><sup>18</sup> offeretisque cum panibus septem agnos immaculatos anniculos et vitulum de armento unum et arietes duos, et erunt holocaustum Domino cum oblatione similae et libamentis suis in odorem suavissimum Domino.</span>
	<span class="versiculo"><sup>19</sup> Facietis et hircum in sacrificium pro peccato duosque agnos anniculos, hostias pacificorum.</span>
	<span class="versiculo"><sup>20</sup> Cumque elevaverit eos sacerdos cum panibus primitiarum coram Domino, cum duobus agnis sanctum erunt Domino in usum sacerdotis.</span>
	<span class="versiculo"><sup>21</sup> Et vocabitis hoc ipso die conventum, conventus sanctus erit vobis; omne opus servile non facietis in eo. Legitimum sempiternum erit in cunctis habitaculis generationibus vestris.</span>
	<span class="versiculo"><sup>22</sup> Cum autem metatis segetem terrae vestrae, non secabis eam usque ad oram agri nec remanentes spicas colliges, sed pauperibus et peregrinis dimittes eas. Ego Dominus Deus vester &#x201d;.</span>
	<span class="versiculo"><sup>23</sup> Locutusque est Dominus ad Moysen dicens:</span>
	<span class="versiculo"><sup>24</sup> &#x201c; Loquere filiis Israel: Mense septimo, prima die mensis, erit vobis requies, memoriale, clangentibus tubis, conventus sanctus.</span>
	<span class="versiculo"><sup>25</sup> Omne opus servile non facietis in eo et offeretis incensum Domino &#x201d;.</span>
	<span class="versiculo"><sup>26</sup> Locutusque est Dominus ad Moysen dicens:</span>
	<span class="versiculo"><sup>27</sup> &#x201c; Attamen decimo die mensis huius septimi dies Expiationum est, conventus sanctus erit vobis; affligetisque animas vestras in eo et offeretis incensum Domino.</span>
	<span class="versiculo"><sup>28</sup> Omne opus non facietis in tempore diei huius, quia dies expiationum est in expiationem vestram coram Domino Deo vestro.</span>
	<span class="versiculo"><sup>29</sup> Omnis anima, quae afflicta non fuerit die hoc, peribit de populis suis;</span>
	<span class="versiculo"><sup>30</sup> et,quae operis quippiam fecerit die hac, delebo eam de populo suo.</span>
	<span class="versiculo"><sup>31</sup> Nihil ergo operis facietis in eo: legitimum sempiternum erit vestris generationibus in cunctis habitationibus vestris.</span>
	<span class="versiculo"><sup>32</sup> Sabbatum requietionis est vobis, et affligetis animas vestras; die nono mensis a vespero usque ad vesperum servabitis sabbatum vestrum &#x201d;.</span>
	<span class="versiculo"><sup>33</sup> Et locutus est Dominus ad Moysen dicens:</span>
	<span class="versiculo"><sup>34</sup> &#x201c; Loquere filiis Israel: Quinto decimo die mensis huius septimi erit festum Tabernaculorum septem diebus Domino.</span>
	<span class="versiculo"><sup>35</sup> Die primo conventus sanctus, omne opus servile non facietis in eo;</span>
	<span class="versiculo"><sup>36</sup> septem diebus offeretis incensum Domino. Die octavo conventus sanctus erit vobis et offeretis incensum Domino; est enim coetus: omne opus servile non facietis.</span>
	<span class="versiculo"><sup>37</sup> Hae sunt feriae Domini, quas vocabitis conventus sanctos, offeretisque in eis incensum Domino, holocausta et oblationes similae, sacrificia et libamenta iuxta ritum uniuscuiusque diei;</span>
	<span class="versiculo"><sup>38</sup> praeter sabbata Domini donaque vestra et omnia, quae offeretis ex voto vel quae sponte tribuetis Domino.</span>
	<span class="versiculo"><sup>39</sup> Sed quinto decimo die mensis septimi, quando congregaveritis omnes fructus terrae, celebrabitis festum Domini septem diebus; die primo et die octavo erit requies.</span>
	<span class="versiculo"><sup>40</sup> Sumetisque vobis die primo fructus arboris pulcherrimos spatulasque palmarum et ramos ligni densarum frondium et salices de torrente et laetabimini coram Domino Deo vestro.</span>
	<span class="versiculo"><sup>41</sup> Celebrabitisque sollemnitatem eius septem diebus per annum: legitimum sempiternum erit generationibus vestris. Mense septimo festum celebrabitis</span>
	<span class="versiculo"><sup>42</sup> et habitabitis in umbraculis septem diebus; omnis, qui de genere est Israel, manebit in tabernaculis,</span>
	<span class="versiculo"><sup>43</sup> ut discant posteri vestri quod in tabernaculis habitare fecerim filios Israel, cum educerem eos de terra Aegypti. Ego Dominus Deus vester &#x201d;.</span>
	<span class="versiculo"><sup>44</sup> Locutusque est Moyses super sollemnitatibus Domini ad filios Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
