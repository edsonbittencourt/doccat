<div>
	<span class="capitulo">19</span>
	<span class="versiculo"><sup>1</sup> Locutus est Dominus ad Moysen dicens:</span>
	<span class="versiculo"><sup>2</sup> &#x201c; Loquere ad omnem coetum filiorum Israel et dices ad eos: Sancti estote, quia sanctus sum ego, Dominus Deus vester.</span>
	<span class="versiculo"><sup>3</sup> Unusquisque matrem et patrem suum timeat. Sabbata mea custodite. Ego Dominus Deus vester.</span>
	<span class="versiculo"><sup>4</sup> Nolite converti ad idola nec deos conflatiles faciatis vobis. Ego Dominus Deus vester.</span>
	<span class="versiculo"><sup>5</sup> Si immolaveritis hostiam pacificorum Domino, immolabitis eam ita ut sit vobis placabilis.</span>
	<span class="versiculo"><sup>6</sup> Eo die, quo fuerit immolata, comedetur et die altero; quidquid autem residuum fuerit in diem tertium, igne comburetur.</span>
	<span class="versiculo"><sup>7</sup> Si quid post biduum comestum fuerit, profanum erit neque acceptabile.</span>
	<span class="versiculo"><sup>8</sup> Qui manducaverit illud, portabit iniquitatem suam, quia sanctum Domini polluit, et peribit anima illa de populo suo.</span>
	<span class="versiculo"><sup>9</sup> Cum messueris segetes terrae tuae, non tondebis usque ad marginem agri tui nec remanentes spicas colliges.</span>
	<span class="versiculo"><sup>10</sup> Neque in vinea tua racemos et grana decidentia congregabis, sed pauperibus et peregrinis carpenda dimittes. Ego Dominus Deus vester.</span>
	<span class="versiculo"><sup>11</sup> Non facietis furtum. Non mentiemini, nec decipiet unusquisque proximum suum.</span>
	<span class="versiculo"><sup>12</sup> Non periurabis in nomine meo nec pollues nomen Dei tui. Ego Dominus.</span>
	<span class="versiculo"><sup>13</sup> Non facies calumniam proximo tuo nec spoliabis eum. Non morabitur merces mercennarii apud te usque mane.</span>
	<span class="versiculo"><sup>14</sup> Non maledices surdo nec coram caeco pones offendiculum; sed timebis Deum tuum. Ego Dominus.</span>
	<span class="versiculo"><sup>15</sup> Non facietis, quod iniquum est in iudicio. Non consideres personam pauperis nec honores vultum potentis. Iuste iudica proximo tuo.</span>
	<span class="versiculo"><sup>16</sup> Non eris criminator et susurro in populo tuo. Non stabis contra sanguinem proximi tui. Ego Dominus.</span>
	<span class="versiculo"><sup>17</sup> Ne oderis fratrem tuum in corde tuo; argue eum, ne habeas super illo peccatum.</span>
	<span class="versiculo"><sup>18</sup> Non quaeres ultionem nec irasceris civibus tuis. Diliges proximum tuum sicut teipsum. Ego Dominus.</span>
	<span class="versiculo"><sup>19</sup> Leges meas custodite.
Iumenta tua non facies coire cum alterius generis animantibus. Agrum tuum non seres diverso semine. Veste, quae ex duobus texta est, non indueris.</span>
	<span class="versiculo"><sup>20</sup> Homo, si dormierit cum muliere coitu seminis, quae sit ancilla destinata viro et tamen pretio non redempta nec libertate donata, vapulabunt ambo et non morientur, quia non fuit libera.</span>
	<span class="versiculo"><sup>21</sup> Et in sacrificium suum pro delicto offeret Domino ad ostium tabernaculi conventus arietem;</span>
	<span class="versiculo"><sup>22</sup> expiabitque eum sacerdos ariete a peccato eius coram Domino, et dimittetur ei peccatum, quod peccavit.</span>
	<span class="versiculo"><sup>23</sup> Quando ingressi fueritis terram et plantaveritis omnimoda ligna pomifera, non auferetis praeputia eorum, id est poma, quae germinant; tribus annis erunt vobis immunda ut praeputia, nec edetis ex eis.</span>
	<span class="versiculo"><sup>24</sup> Quarto anno omnis fructus eorum sanctificabitur laudabilis Domino.</span>
	<span class="versiculo"><sup>25</sup> Quinto autem anno comedetis fructus eorum, ut augeatur vobis proventus eorum. Ego Dominus Deus vester.</span>
	<span class="versiculo"><sup>26</sup> Non comedetis cum sanguine.
Non augurabimini nec observabitis omina.</span>
	<span class="versiculo"><sup>27</sup> Neque in rotundum attondebitis marginem comae nec truncabis barbam.</span>
	<span class="versiculo"><sup>28</sup> Et super mortuo non incidetis carnem vestram neque figuras aliquas in cute incidetis vobis. Ego Dominus.</span>
	<span class="versiculo"><sup>29</sup> Ne polluas et prostituas filiam tuam, ne contaminetur terra et impleatur piaculo.</span>
	<span class="versiculo"><sup>30</sup> Sabbata mea custodite et sanctuarium meum metuite. Ego Dominus.</span>
	<span class="versiculo"><sup>31</sup> Non declinetis ad pythones nec ab hariolis aliquid sciscitemini, ut polluamini per eos. Ego Dominus Deus vester.</span>
	<span class="versiculo"><sup>32</sup> Coram cano capite consurge et honora personam senis; et time Deum tuum. Ego Dominus.</span>
	<span class="versiculo"><sup>33</sup> Si habitaverit tecum advena in terra vestra, non opprimetis eum;</span>
	<span class="versiculo"><sup>34</sup> sed sit inter vos quasi indigena, et diliges eum sicut teipsum: fuistis enim et vos advenae in terra Aegypti. Ego Dominus Deus vester.</span>
	<span class="versiculo"><sup>35</sup> Nolite facere iniquum aliquid in iudicio, in regula, in pondere, in mensura. 36 Statera iusta, aequa pondera, iustum ephi aequumque hin sint vobis. Ego Dominus Deus vester, qui eduxi vos de terra Aegypti.</span>
	<span class="versiculo"><sup>37</sup> Custodite omnia praecepta mea et universa iudicia et facite ea. Ego Dominus &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
