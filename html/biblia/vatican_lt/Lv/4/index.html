<div>
	<span class="capitulo">4</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Loquere filiis Israel: Anima cum peccaverit per ignorantiam et de universis mandatis Domini, quae praecepit ut non fierent, quippiam fecerit,</span>
	<span class="versiculo"><sup>3</sup> si sacerdos, qui est unctus, peccaverit, delinquere faciens populum, offeret pro peccato suo vitulum immaculatum Domino sacrificium pro peccato;</span>
	<span class="versiculo"><sup>4</sup> et adducet illum ad ostium tabernaculi conventus coram Domino ponetque manum super caput eius et immolabit eum coram Domino.</span>
	<span class="versiculo"><sup>5</sup> Hauriet quoque sacerdos unctus de sanguine vituli inferens illum in tabernaculum conventus;</span>
	<span class="versiculo"><sup>6</sup> cumque intinxerit digitum in sanguinem, asperget eo septies coram Domino contra velum sanctuarii;</span>
	<span class="versiculo"><sup>7</sup> ponetque de eodem sanguine super cornua altaris thymiamatis gratissimi coram Domino, quod est in tabernaculo conventus; omnem autem reliquum sanguinem fundet in basim altaris holocausti in introitu tabernaculi.</span>
	<span class="versiculo"><sup>8</sup> Et omnem adipem vituli pro peccato auferet tam eum, qui operit vitalia, quam omnem, qui vitalibus adhaeret,</span>
	<span class="versiculo"><sup>9</sup> duos renunculos et adipem, qui est super eos iuxta ilia, et reticulum iecoris, quem iuxta renunculos, auferet,</span>
	<span class="versiculo"><sup>10</sup> sicut aufertur de vitulo hostiae pacificorum; et adolebit ea sacerdos super altare holocausti.</span>
	<span class="versiculo"><sup>11</sup> Pellem vero et omnes carnes cum capite et pedibus et intestinis et fimo,</span>
	<span class="versiculo"><sup>12</sup> totum vitulum efferet extra castra in locum mundum, ubi cineres effundi solent; incendetque eum super lignorum struem igne: in loco effusorum cinerum cremabitur.</span>
	<span class="versiculo"><sup>13</sup> Quod si omnis coetus Israel ignoraverit, et res abscondita fuerit ab oculis congregationis, feceritque quod contra mandatum Domini est et deliquerit,</span>
	<span class="versiculo"><sup>14</sup> et postea intellexerit peccatum suum, offeret congregatio vitulum pro peccato adducetque eum ad ostium tabernaculi conventus.</span>
	<span class="versiculo"><sup>15</sup> Et ponent seniores coetus populi manus super caput eius coram Domino, immolatoque vitulo in conspectu Domini,</span>
	<span class="versiculo"><sup>16</sup> inferet sacerdos, qui unctus est, de sanguine eius in tabernaculum conventus,</span>
	<span class="versiculo"><sup>17</sup> tincto digito aspergens septies contra velum;</span>
	<span class="versiculo"><sup>18</sup> ponetque de eodem sanguine in cornibus altaris, quod est coram Domino in tabernaculo conventus. Reliquum autem sanguinem fundet iuxta basim altaris holocaustorum, quod est in ostio tabernaculi conventus;</span>
	<span class="versiculo"><sup>19</sup> omnemque eius adipem tollet et adolebit super altare.</span>
	<span class="versiculo"><sup>20</sup> Sic faciens et de hoc vitulo quomodo fecit de vitulo pro peccato; sic faciet ei. Expiante eos sacerdote, propitius erit Dominus.</span>
	<span class="versiculo"><sup>21</sup> Ipsum autem vitulum efferet extra castra atque comburet sicut et priorem vitulum: sacrificium pro peccato est congregationis.</span>
	<span class="versiculo"><sup>22</sup> Si peccaverit princeps et fecerit unum ex omnibus per ignorantiam, quod Domini Dei sui lege prohibetur, deliqueritque,</span>
	<span class="versiculo"><sup>23</sup> aut indicatum ei fuerit peccatum suum, offeret hostiam Domino hircum de capris immaculatum</span>
	<span class="versiculo"><sup>24</sup> ponetque manum suam super caput eius et immolabit eum in loco, ubi solet mactari holocaustum coram Domino: sacrificium pro peccato est.</span>
	<span class="versiculo"><sup>25</sup> Et tinguat sacerdos digitum in sanguine hostiae pro peccato ponetque super cornua altaris holocausti et reliquum fundet ad basim eius.</span>
	<span class="versiculo"><sup>26</sup> Adipem vero adolebit supra, sicut in victimis pacificorum fieri solet; expiabitque eum a peccato eius, ac dimittetur ei.</span>
	<span class="versiculo"><sup>27</sup> Quod si peccaverit anima per ignorantiam de populo terrae, ut faciat quidquam ex his, quae Domini lege prohibentur, atque delinquat,</span>
	<span class="versiculo"><sup>28</sup> aut indicatum ei fuerit peccatum suum, offeret capram immaculatam;</span>
	<span class="versiculo"><sup>29</sup> ponetque manum super caput hostiae pro peccato et immolabit eam in loco holocausti.</span>
	<span class="versiculo"><sup>30</sup> Tolletque sacerdos de sanguine in digito suo et ponet super cornua altaris holocausti et reliquum fundet ad basim eius.</span>
	<span class="versiculo"><sup>31</sup> Omnem autem auferens adipem, sicut auferri solet de victimis pacificorum, adolebit super altare in odorem suavitatis Domino, expiabitque eum, et propitius erit Dominus.</span>
	<span class="versiculo"><sup>32</sup> Sin autem de ovibus obtulerit victimam pro peccato, adducet agnam immaculatam;</span>
	<span class="versiculo"><sup>33</sup> ponet manum super caput eius et immolabit eam in loco, ubi solent holocaustorum caedi hostiae.</span>
	<span class="versiculo"><sup>34</sup> Sumetque sacerdos de sanguine eius digito suo et ponens super cornua altaris holocausti reliquum fundet ad basim eius.</span>
	<span class="versiculo"><sup>35</sup> Omnem quoque auferens adipem, sicut auferri solet adeps agni, qui immolatur pro pacificis, cremabit in altari super incensis Domini; expiabitque eum et peccatum eius, et dimittetur illi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
