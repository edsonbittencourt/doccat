<div>
    <span class="capitulo">27</span>
    <span class="versiculo"><sup>1</sup> Locutusque est Dominus ad Moysen dicens:</span>
    <span class="versiculo"><sup>2</sup> &#x201c; Loquere filiis Israel et dices ad eos: Homo, qui votum fecerit et spoponderit Deo animas, sub aestimatione dabit pretium:</span>
    <span class="versiculo"><sup>3</sup> si fuerit masculus a vicesimo usque ad sexagesimum annum, dabit quinquaginta siclos argenti ad mensuram sanctuarii;</span>
    <span class="versiculo"><sup>4</sup> si mulier, triginta.</span>
    <span class="versiculo"><sup>5</sup> A quinto autem anno usque ad vicesimum masculus dabit viginti siclos, femina decem;</span>
    <span class="versiculo"><sup>6</sup> ab uno mense usque ad annum quintum pro masculo dabuntur quinque sicli, pro femina tres;</span>
    <span class="versiculo"><sup>7</sup> sexagenarius et ultra masculus dabit quindecim siclos, femina decem.</span>
    <span class="versiculo"><sup>8</sup> Si pauper fuerit et aestimationem reddere non valebit, sistet eum coram sacerdote, et quantum ille aestimaverit et viderit posse reddere, tantum dabit.</span>
    <span class="versiculo"><sup>9</sup> Animal autem, quod immolari potest Domino, si quis voverit, sanctum erit</span>
    <span class="versiculo"><sup>10</sup> et mutari non poterit, id est nec melius malo nec peius bono. Quod si mutaverit, et ipsum quod mutatum est et illud pro quo mutatum est, consecratum erit Domino.</span>
    <span class="versiculo"><sup>11</sup> Animal immundum, quod immolari Domino non potest, si quis voverit, adducetur ante sacerdotem,</span>
    <span class="versiculo"><sup>12</sup> qui diiudicans utrum bonum an malum sit, sicut statuet pretium, sic erit.</span>
    <span class="versiculo"><sup>13</sup> Quod si redimere illud voluerit is qui offert, addet supra aestimationem quintam partem.</span>
    <span class="versiculo"><sup>14</sup> Homo si voverit domum suam et sanctificaverit Domino, considerabit eam sacerdos utrum bona an mala sit, et iuxta pretium, quod ab eo fuerit constitutum, stabit.</span>
    <span class="versiculo"><sup>15</sup> Sin autem ille, qui voverat, voluerit redimere eam, dabit quintam partem aestimationis supra et habebit domum.</span>
    <span class="versiculo"><sup>16</sup> Quod si agrum possessionis suae voverit et consecraverit Domino, iuxta mensuram sementis aestimabitur pretium: si triginta homer hordei seritur terra, quinquaginta siclis aestimabitur argenti.</span>
    <span class="versiculo"><sup>17</sup> Si statim ab anno iobelei voverit agrum, quanto valere potest, tanto aestimabitur.</span>
    <span class="versiculo"><sup>18</sup> Sin autem post aliquantum temporis, supputabit ei sacerdos pecuniam iuxta annorum, qui reliqui sunt, numerum usque ad iobeleum, et detrahetur ex pretio.</span>
    <span class="versiculo"><sup>19</sup> Quod si voluerit redimere agrum ille, qui voverat, addet quintam partem aestimatae pecuniae et possidebit eum.</span>
    <span class="versiculo"><sup>20</sup> Sin autem noluerit redimere, sed alteri cuilibet vendiderit, ultra redimi non poterit;</span>
    <span class="versiculo"><sup>21</sup> sed, cum iobelei venerit dies, sanctum erit Domino sicut ager anathematis; sacerdotis erit possessio eius.</span>
    <span class="versiculo"><sup>22</sup> Quod si agrum emptum, qui non est de possessione maiorum, sanctificare voluerit Domino,</span>
    <span class="versiculo"><sup>23</sup> supputabit ei sacerdos iuxta annorum numerum usque ad iobeleum pretium, quod dabit ille, qui voverat, in ipso die ut sanctum Domino.</span>
    <span class="versiculo"><sup>24</sup> In anno autem iobelei revertetur ager ad priorem dominum, qui vendiderat eum et habuerat in sortem possessionis suae.</span>
    <span class="versiculo"><sup>25</sup> Omnis aestimatio siclo sanctuarii ponderabitur; siclus viginti gera habet.</span>
    <span class="versiculo"><sup>26</sup> Primogenita, quae de animalibus ad Dominum pertinent, nemo sanctificare poterit et vovere: sive bos sive ovis fuerit, Domini sunt.</span>
    <span class="versiculo"><sup>27</sup> Quod si immundum est animal, redimet, qui obtulit, iuxta aestimationem et addet quintam partem pretii; si redimere noluerit, vendetur quanto fuerit.</span>
    <span class="versiculo"><sup>28</sup> Omne anathema, quod aliquis vir consecrat Domino de omni possessione sua, sive homo fuerit sive animal sive ager, non veniet nec redimi poterit; quidquid semel fuerit consecratum, sanctum sanctorum erit Domino.</span>
    <span class="versiculo"><sup>29</sup> Et omnis homo, qui ut anathema offertur, non redimetur, sed morte morietur.</span>
    <span class="versiculo"><sup>30</sup> Omnes decimae terrae sive de frugibus sive de pomis arborum Domini sunt, sanctum Domino.</span>
    <span class="versiculo"><sup>31</sup> Si quis autem voluerit redimere aliquid de decimis suis, addet quintam partem.</span>
    <span class="versiculo"><sup>32</sup> Omnes decimae boves et oves et caprae, quae sub pastoris virga transeunt, quidquid decimum venerit, erit sanctum Domino.</span>
    <span class="versiculo"><sup>33</sup> Non discernetur inter bonum et malum nec altero commutabitur; si quis mutaverit, et quod mutatum est et pro quo mutatum est, sanctum erit et non redimetur &#x201d;.</span>
    <span class="versiculo"><sup>34</sup> Haec sunt praecepta, quae mandavit Dominus Moysi ad filios Israel in monte Sinai.</span>
</div>
