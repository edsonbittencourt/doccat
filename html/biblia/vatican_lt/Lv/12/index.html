<div>
	<span class="capitulo">12</span>
	<span class="versiculo"><sup>1</sup> Locutus est Dominus ad Moysen dicens:</span>
	<span class="versiculo"><sup>2</sup> &#x201c; Loquere filiis Israel et dices ad eos: Mulier, si, suscepto semine, pepererit masculum, immunda erit septem diebus iuxta dies separationis menstruae,</span>
	<span class="versiculo"><sup>3</sup> et die octavo circumcidetur infantulus;</span>
	<span class="versiculo"><sup>4</sup> ipsa vero triginta tribus diebus manebit in sanguine purificationis suae; omne sanctum non tanget nec ingredietur sanctuarium, donec impleantur dies purificationis eius.</span>
	<span class="versiculo"><sup>5</sup> Sin autem feminam pepererit, immunda erit duabus hebdomadibus iuxta ritum fluxus menstrui, et sexaginta ac sex diebus manebit in sanguine purificationis suae.</span>
	<span class="versiculo"><sup>6</sup> Cumque expleti fuerint dies purificationis suae pro filio sive pro filia, deferet agnum anniculum in holocaustum et pullum columbae sive turturem pro peccato ad ostium tabernaculi conventus et tradet sacerdoti.</span>
	<span class="versiculo"><sup>7</sup> Qui offeret illa coram Domino et expiabit eam; et sic mundabitur a profluvio sanguinis sui: ista est lex parientis masculum aut feminam.</span>
	<span class="versiculo"><sup>8</sup> Quod si non invenerit manus eius, nec potuerit offerre agnum, sumet duos turtures vel duos pullos columbae, unum in holocaustum et alterum pro peccato; expiabitque eam sacerdos, et sic mundabitur &#x201d;.</span>
</div>
