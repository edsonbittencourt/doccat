<div>
    <span class="capitulo">2</span>
    <span class="versiculo"><sup>1</sup> Anima cum obtulerit oblationem sacrificii farinae Domino, simila erit eius oblatio, fundetque super eam oleum et ponet tus</span>
    <span class="versiculo"><sup>2</sup> ac deferet ad filios Aaron sacerdotes, tolletque ex eo pugillum plenum similae et olei ac totum tus, et sacerdos adolebit memoriale super altare, incensum odoris suavissimi Domino.</span>
    <span class="versiculo"><sup>3</sup> Quod autem reliquum fuerit de sacrificio, erit Aaron et filiorum eius: sanctum sanctorum de incensis Domini.</span>
    <span class="versiculo"><sup>4</sup> Cum autem obtuleris sacrificium similae coctum in clibano: de simila erunt panes, scilicet absque fermento conspersi oleo et lagana azyma oleo lita;</span>
    <span class="versiculo"><sup>5</sup> si oblatio tua fuerit de sartagine, simila erit, conspersa oleo et absque fermento;</span>
    <span class="versiculo"><sup>6</sup> divides eam minutatim et fundes super eam oleum: oblatio similae est.</span>
    <span class="versiculo"><sup>7</sup> Sin autem de frixorio fuerit sacrificium, aeque simila oleo conspergetur.</span>
    <span class="versiculo"><sup>8</sup> Et deferes oblationem ex his Domino factam tradens manibus sacerdotis,</span>
    <span class="versiculo"><sup>9</sup> qui afferet eam ad altare, tollet memoriale de sacrificio et adolebit super altare: incensum odoris suavissimi Domino.</span>
    <span class="versiculo"><sup>10</sup> Quidquid autem reliquum est, erit Aaron et filiorum eius: sanctum sanctorum de incensis Domini.</span>
    <span class="versiculo"><sup>11</sup> Omnis oblatio similae, quam offeretis Domino, absque fermento fiet, quia nihil fermenti ac mellis adolebitis incensum Domino.</span>
    <span class="versiculo"><sup>12</sup> Primitias tantum eorum offeretis tamquam munera Domino; super altare vero non ponentur in odorem suavitatis.</span>
    <span class="versiculo"><sup>13</sup> Quidquid obtuleris sacrificii, similae sale condies nec auferes sal foederis Dei tui de sacrificio tuo: in omni oblatione tua offeres sal.</span>
    <span class="versiculo"><sup>14</sup> Sin autem obtuleris munus primarum frugum tuarum Domino, spicas tostas igni et grana fracta farris recentis offeres in sacrificium primarum frugum tuarum</span>
    <span class="versiculo"><sup>15</sup> fundens supra oleum et tus imponens: similae oblatio est.</span>
    <span class="versiculo"><sup>16</sup> De qua adolebit sacerdos tamquam memoriale partem farris fracti et olei ac totum tus.</span>
</div>
