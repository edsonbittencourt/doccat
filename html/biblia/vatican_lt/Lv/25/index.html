<div>
	<span class="capitulo">25</span>
	<span class="versiculo"><sup>1</sup> Locutusque est Dominus ad Moysen in monte Sinai dicens:</span>
	<span class="versiculo"><sup>2</sup> &#x201c; Loquere filiis Israel et dices ad eos: Quando ingressi fueritis terram, quam ego dabo vobis, sabbatizet terra sabbatum Domino.</span>
	<span class="versiculo"><sup>3</sup> Sex annis seres agrum tuum et sex annis putabis vineam tuam colligesque fructus eius;</span>
	<span class="versiculo"><sup>4</sup> septimo autem anno, sabbatum requietionis erit terrae, sabbatum Domino: agrum tuum non seres et vineam tuam non putabis.</span>
	<span class="versiculo"><sup>5</sup> Quae sponte gignit humus, non metes et uvas vineae tuae non putatae non colliges quasi vindemiam; annus enim requietionis erit terrae.</span>
	<span class="versiculo"><sup>6</sup> Et erit sabbatum terrae vobis in cibum: tibi et servo tuo, ancillae et mercennario tuo et advenis, qui peregrinantur apud te,</span>
	<span class="versiculo"><sup>7</sup> iumentis tuis et animalibus, quae in terra tua sunt, omnia, quae nascuntur, praebebunt cibum.</span>
	<span class="versiculo"><sup>8</sup> Numerabis quoque tibi septem hebdomadas annorum, id est septem septies, quae simul faciunt annos quadraginta novem;</span>
	<span class="versiculo"><sup>9</sup> et clanges bucina mense septimo, decima die mensis expiationis die clangetis tuba in universa terra vestra.</span>
	<span class="versiculo"><sup>10</sup> Sanctificabitisque annum quinquagesimum et vocabitis remissionem in terra cunctis habitatoribus eius: ipse est enim iobeleus. Revertemini unusquisque ad possessionem suam, et unusquisque rediet ad familiam pristinam.</span>
	<span class="versiculo"><sup>11</sup> Iobeleus erit vobis quinquagesimus annus. Non seretis neque metetis sponte in agro nascentia neque vineas non putatas vindemiabitis</span>
	<span class="versiculo"><sup>12</sup> ob sanctificationem iobelei; sed de agro statim ablatas comedetis fruges.</span>
	<span class="versiculo"><sup>13</sup> Hoc anno iobelei rediet unusquisque vestrum ad possessionem suam.</span>
	<span class="versiculo"><sup>14</sup> Quando vendes quippiam civi tuo vel emes ab eo, ne contristet unusquisque fratrem suum; sed iuxta numerum annorum post iobeleum emes ab eo,</span>
	<span class="versiculo"><sup>15</sup> et iuxta supputationem annorum frugum vendet tibi.</span>
	<span class="versiculo"><sup>16</sup> Quanto plures anni remanserint post iobeleum, tanto crescet et pretium; et quanto minus temporis numeraveris, tanto minoris et emptio constabit: tempus enim frugum vendet tibi.</span>
	<span class="versiculo"><sup>17</sup> Nolite affligere contribules vestros, sed timeas Deum tuum, quia ego Dominus Deus vester.</span>
	<span class="versiculo"><sup>18</sup> Facite praecepta mea et iudicia, custodite et implete ea, ut habitare possitis in terra absque ullo pavore,</span>
	<span class="versiculo"><sup>19</sup> et gignat vobis humus fructus suos, quibus vescamini usque ad saturitatem, et habitabitis super terram, nullius impetum formidantes.</span>
	<span class="versiculo"><sup>20</sup> Quod si dixeritis: &quot;Quid comedemus anno septimo, si non seruerimus neque collegerimus fruges nostras?&quot;.</span>
	<span class="versiculo"><sup>21</sup> Dabo benedictionem meam vobis anno sexto, et faciet fructus trium annorum,</span>
	<span class="versiculo"><sup>22</sup> seretisque anno octavo et comedetis veteres fruges usque ad nonum annum; donec nova nascantur, edetis vetera.</span>
	<span class="versiculo"><sup>23</sup> Terra quoque non veniet in perpetuum, quia mea est, et vos advenae et coloni mei estis.</span>
	<span class="versiculo"><sup>24</sup> Unde cuncta regio possessionis vestrae sub redemptionis condicione a vobis vendetur.</span>
	<span class="versiculo"><sup>25</sup> Si attenuatus frater tuus vendiderit partem possessionis suae, veniet ut redemptor propinquus eius, et redimet, quod ille vendiderat.</span>
	<span class="versiculo"><sup>26</sup> Sin autem non habuerit redemptorem et ipse pretium ad redimendum potuerit invenire,</span>
	<span class="versiculo"><sup>27</sup> computabuntur fructus ex eo tempore, quo vendidit; et, quod reliquum est, reddet emptori sicque recipiet possessionem suam.</span>
	<span class="versiculo"><sup>28</sup> Quod si non invenerit manus eius, ut reddat pretium, habebit emptor, quod emerat, usque ad annum iobeleum. In ipso enim omnis venditio rediet ad dominum et ad possessorem pristinum.</span>
	<span class="versiculo"><sup>29</sup> Qui vendiderit domum intra urbis muros, habebit licentiam redimendi, donec unus impleatur annus.</span>
	<span class="versiculo"><sup>30</sup> Si non redemerit, et anni circulus fuerit evolutus, emptor possidebit eam et posteri eius in perpetuum; et redimi non poterit, etiam in iobeleo.</span>
	<span class="versiculo"><sup>31</sup> Sin autem in villa fuerit domus, quae muros non habet, agrorum iure vendetur: potest redimi et in iobeleo revertetur ad dominum.</span>
	<span class="versiculo"><sup>32</sup> Aedes Levitarum, quae in urbibus possessionis eorum sunt, semper possunt ab eis redimi.</span>
	<span class="versiculo"><sup>33</sup> Si autem quis redemerit a Levitis, domus et urbs in iobeleo revertentur ad dominos; quia domus urbium leviticarum pro possessionibus eorum sunt inter filios Israel.</span>
	<span class="versiculo"><sup>34</sup> Suburbana autem pascua eorum non venient, quia possessio sempiterna est eis.</span>
	<span class="versiculo"><sup>35</sup> Si attenuatus fuerit frater tuus, et infirma manus eius apud te, suscipies eum quasi advenam et peregrinum, et vivet tecum.</span>
	<span class="versiculo"><sup>36</sup> Ne accipias usuras ab eo nec amplius quam dedisti: time Deum tuum, ut vivere possit frater tuus apud te.</span>
	<span class="versiculo"><sup>37</sup> Pecuniam tuam non dabis ei ad usuram nec plus aequo exiges pro cibo tuo.</span>
	<span class="versiculo"><sup>38</sup> Ego Dominus Deus vester, qui eduxi vos de terra Aegypti, ut darem vobis terram Chanaan et essem vester Deus.</span>
	<span class="versiculo"><sup>39</sup> Si paupertate compulsus vendiderit se tibi frater tuus, non eum opprimes servitute servorum,</span>
	<span class="versiculo"><sup>40</sup> sed quasi mercennarius et colonus erit tecum. Usque ad annum iobeleum operabitur apud te</span>
	<span class="versiculo"><sup>41</sup> et postea egredietur cum liberis suis et revertetur ad cognationem suam et ad possessionem patrum suorum.</span>
	<span class="versiculo"><sup>42</sup> Mei enim servi sunt, et ego eduxi eos de terra Aegypti: non venient condicione servorum;</span>
	<span class="versiculo"><sup>43</sup> ne affligas eum per po tentiam, sed metuito Deum tuum.</span>
	<span class="versiculo"><sup>44</sup> Servus et ancilla sint tibi de nationibus, quae in circuitu vestro sunt; de illis emetis servum et ancillam.</span>
	<span class="versiculo"><sup>45</sup> De filiis quoque advenarum, qui peregrinantur apud vos, emetis et de cognatione eorum, quae est apud vos et quam genuerint in terra vestra, hos habebitis in possessionem</span>
	<span class="versiculo"><sup>46</sup> et hereditario iure transmittetis ad posteros ac possidebitis in aeternum ut servos; fratres autem vestros filios Israel ne opprimatis cum potentia.</span>
	<span class="versiculo"><sup>47</sup> Si invaluerit apud vos manus advenae atque peregrini, et attenuatus frater tuus vendiderit se ei aut cuiquam de stirpe eius,</span>
	<span class="versiculo"><sup>48</sup> post venditionem potest redimi. Unus ex fratribus suis redimet eum</span>
	<span class="versiculo"><sup>49</sup> et patruus et patruelis et consanguineus et affinis. Sin autem et ipse potuerit, redimat se,</span>
	<span class="versiculo"><sup>50</sup> supputatis dumtaxat cum emptore annis a tempore venditionis suae usque ad annum iobeleum, et pecunia, qua venditus fuerat, iuxta annorum numerum et rationem mercennarii supputata.</span>
	<span class="versiculo"><sup>51</sup> Si plures fuerint anni, qui remanent usque ad iobeleum, secundum hos reddet et pretium redemptionis de pecunia emptionis;</span>
	<span class="versiculo"><sup>52</sup> si pauci, ponet rationem cum eo; iuxta annorum numerum reddet emptori, quod reliquum est annorum,</span>
	<span class="versiculo"><sup>53</sup> quibus ante servivit, mercedibus mercennarii imputatis. Non affliget eum violenter in conspectu tuo.</span>
	<span class="versiculo"><sup>54</sup> Quod si per haec redimi non potuerit, anno iobeleo egredietur cum liberis suis:</span>
	<span class="versiculo"><sup>55</sup> mei sunt enim servi filii Israel, quos eduxi de terra Aegypti. Ego Dominus Deus vester &#x201d;.</span>
</div>
