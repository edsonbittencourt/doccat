<div>
	<span class="capitulo">9</span>
	<span class="versiculo"><sup>1</sup> Facto autem octavo die, vocavit Moyses Aaron et filios eius ac maiores natu Israel dixitque ad Aaron:</span>
	<span class="versiculo"><sup>2</sup> &#x201c; Tolle de armento vitulum pro peccato et arietem in holocaustum, utrumque immaculatum, et affer illos coram Domino.</span>
	<span class="versiculo"><sup>3</sup> Et ad filios Israel loqueris: &quot;Tollite hircum pro peccato et vitulum atque agnum anniculos et sine macula in holocaustum,</span>
	<span class="versiculo"><sup>4</sup> bovem et arietem pro pacificis, et immolate eos coram Domino, et sacrificium similae oleo conspersae: hodie enim Dominus apparebit vobis&quot; &#x201d;.</span>
	<span class="versiculo"><sup>5</sup> Tulerunt ergo cuncta, quae iusserat Moyses, ad ostium tabernaculi conventus; ubi, cum omnis coetus accessisset et staret coram Domino,</span>
	<span class="versiculo"><sup>6</sup> ait Moyses: &#x201c; Iste est sermo, quem praecepit Dominus: facite, et apparebit vobis gloria eius &#x201d;.</span>
	<span class="versiculo"><sup>7</sup> Dixit et ad Aaron: &#x201c; Accede ad altare et immola pro peccato tuo; offer holocaustum et expia te et populum. Et fac hostiam populi et expia eum, sicut praecepit Dominus &#x201d;.</span>
	<span class="versiculo"><sup>8</sup> Statimque Aaron accedens ad altare immolavit vitulum pro peccato suo,</span>
	<span class="versiculo"><sup>9</sup> cuius sanguinem obtulerunt ei filii sui; in quo tinguens digitum tetigit cornua altaris et fudit residuum ad basim eius.</span>
	<span class="versiculo"><sup>10</sup> Adipemque et renunculos ac reticulum iecoris, quae sunt de sacrificio pro peccato, adolevit super altare, sicut praeceperat Dominus Moysi.</span>
	<span class="versiculo"><sup>11</sup> Carnes vero et pellem eius extra castra combussit igni.</span>
	<span class="versiculo"><sup>12</sup> Immolavit et holocausti victimam; obtuleruntque ei filii sui sanguinem eius, quem fudit per altaris circuitum.</span>
	<span class="versiculo"><sup>13</sup> Ipsam etiam hostiam in frusta concisam cum capite ei obtulerunt, quae omnia super altare cremavit igni;</span>
	<span class="versiculo"><sup>14</sup> lavit quoque aqua intestina cruraque et adolevit super holocausto in altari.</span>
	<span class="versiculo"><sup>15</sup> Et applicavit oblationem populi sumensque hircum pro peccato populi mactavit et obtulit in expiationem sicut priorem;</span>
	<span class="versiculo"><sup>16</sup> fecit quoque holocaustum secundum ritum</span>
	<span class="versiculo"><sup>17</sup> et addens sacrificium similae implevit manum ex illa et adolevit super altare praeter holocaustum matutinum.</span>
	<span class="versiculo"><sup>18</sup> Immolavit et bovem atque arietem, hostias pacificas populi; obtuleruntque ei filii sui sanguinem, quem fudit super altare in circuitu.</span>
	<span class="versiculo"><sup>19</sup> Adipes autem bovis et caudam arietis renunculosque cum adipibus suis et reticulum iecoris</span>
	<span class="versiculo"><sup>20</sup> posuerunt super pectora; cumque cremati essent adipes in altari,</span>
	<span class="versiculo"><sup>21</sup> pectora eorum et armos dextros Aaron elevavit coram Domino, sicut praeceperat Moyses.</span>
	<span class="versiculo"><sup>22</sup> Et elevans Aaron manus ad populum benedixit eis. Sicque, completis hostiis pro peccato et holocaustis et pacificis, descendit.</span>
	<span class="versiculo"><sup>23</sup> Ingressi autem Moyses et Aaron tabernaculum conventus et deinceps egressi benedixerunt populo. Apparuitque gloria Domini omni populo;</span>
	<span class="versiculo"><sup>24</sup> et ecce egressus ignis a Domino devoravit holocaustum et adipes, qui erant super altare. Quod cum vidissent turbae, exultaverunt ruentes in facies suas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
