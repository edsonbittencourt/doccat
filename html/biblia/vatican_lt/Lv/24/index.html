<div>
	<span class="capitulo">24</span>
	<span class="versiculo"><sup>1</sup> Et locutus est Dominus ad Moysen dicens:</span>
	<span class="versiculo"><sup>2</sup> &#x201c; Praecipe filiis Israel, ut afferant tibi oleum de olivis purissimum ac lucidum ad concinnandas lucernas candelabri iugiter.</span>
	<span class="versiculo"><sup>3</sup> Extra velum testimonii in tabernaculo conventus parabit illud Aaron a vespere usque ad mane coram Domino iugiter, ritu perpetuo in generationibus vestris.</span>
	<span class="versiculo"><sup>4</sup> Super candelabro mundissimo parabit lucernas semper in conspectu Domini.</span>
	<span class="versiculo"><sup>5</sup> Accipies quoque similam et coques ex ea duodecim panes, qui singuli habebunt duas decimas,</span>
	<span class="versiculo"><sup>6</sup> quorum senos altrinsecus super mensam purissimam coram Domino statues.</span>
	<span class="versiculo"><sup>7</sup> Et pones super ambas strues tus lucidissimum, ut sit panis in memoriale, incensum Domino.</span>
	<span class="versiculo"><sup>8</sup> Per singula sabbata mutabuntur coram Domino suscepti a filiis Israel; foedus sempiternum.</span>
	<span class="versiculo"><sup>9</sup> Eruntque Aaron et filiorum eius, ut comedant eos in loco sancto, quia sanctum sanctorum est ei de incensis Domini; iure perpetuo &#x201d;.</span>
	<span class="versiculo"><sup>10</sup> Ecce autem egressus filius mulieris Israelitis, quem pepererat de viro Aegyptio inter filios Israel, iurgatus est in castris cum viro Israelita.</span>
	<span class="versiculo"><sup>11</sup> Cumque blasphemasset nomen et maledixisset ei, adductus est ad Moysen; vocabatur autem mater eius Salomith filia Dabri de tribu Dan.</span>
	<span class="versiculo"><sup>12</sup> Miseruntque eum in custodiam, donec nossent quid iuberet Dominus.</span>
	<span class="versiculo"><sup>13</sup> Qui locutus est ad Moysen dicens:</span>
	<span class="versiculo"><sup>14</sup> &#x201c; Educ blasphemum extra castra, et ponant omnes, qui audierunt, manus suas super caput eius, et lapidet eum coetus universus.</span>
	<span class="versiculo"><sup>15</sup> Et ad filios Israel loqueris:
Homo, qui maledixerit Deo suo, portabit peccatum suum;</span>
	<span class="versiculo"><sup>16</sup> et, qui blasphemaverit nomen Domini, morte moriatur: lapidibus opprimet eum omnis coetus, sive ille peregrinus sive civis fuerit. Qui blasphemaverit nomen Domini, morte moriatur.</span>
	<span class="versiculo"><sup>17</sup> Qui percusserit et occiderit hominem, morte moriatur.</span>
	<span class="versiculo"><sup>18</sup> Qui percusserit animal, reddet vicarium, id est animam pro anima.</span>
	<span class="versiculo"><sup>19</sup> Qui irrogaverit maculam cuilibet civium suorum, sicut fecit, sic fiet ei:</span>
	<span class="versiculo"><sup>20</sup> fracturam pro fractura, oculum pro oculo, dentem pro dente restituet; qualem inflixerit maculam, talem sustinere cogetur.</span>
	<span class="versiculo"><sup>21</sup> Qui percusserit iumentum, reddet aliud. Qui percusserit hominem, morietur.</span>
	<span class="versiculo"><sup>22</sup> Aequum iudicium sit inter vos, sive peregrinus sive civis peccaverit; quia ego sum Dominus Deus vester &#x201d;.</span>
	<span class="versiculo"><sup>23</sup> Locutusque est Moyses ad filios Israel, et eduxerunt eum, qui blasphemaverat, extra castra, ac lapidibus oppresserunt. Feceruntque filii Israel, sicut praeceperat Dominus Moysi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
