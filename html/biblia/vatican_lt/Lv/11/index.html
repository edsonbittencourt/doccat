<div>
	<span class="capitulo">11</span>
	<span class="versiculo"><sup>1</sup> Locutus est Dominus ad Moysen et Aaron dicens:</span>
	<span class="versiculo"><sup>2</sup> &#x201c; Dicite filiis Israel: Haec sunt animalia, quae comedere debetis de cunctis animantibus terrae.</span>
	<span class="versiculo"><sup>3</sup> Omne, quod habet plene divisam ungulam et ruminat in pecoribus, comedetis.</span>
	<span class="versiculo"><sup>4</sup> Haec autem non comedetis ex ruminantibus vel dividentibus ungulam: camelum, quia ruminat quidem, sed non dividit ungulam, inter immunda reputabis;</span>
	<span class="versiculo"><sup>5</sup> hyracem, qui ruminat ungulamque non dividit, immundus est;</span>
	<span class="versiculo"><sup>6</sup> leporem quoque, nam et ipse ruminat, sed ungulam non dividit;</span>
	<span class="versiculo"><sup>7</sup> et suem, qui, cum ungulam plene dividat, non ruminat.</span>
	<span class="versiculo"><sup>8</sup> Horum carnibus non vescemini nec cadavera contingetis, quia immunda sunt vobis.</span>
	<span class="versiculo"><sup>9</sup> Haec sunt, quae gignuntur in aquis et vesci licitum est: omne, quod habet pinnulas et squamas, tam in mari quam in fluminibus et torrentibus, comedetis.</span>
	<span class="versiculo"><sup>10</sup> Quidquid autem pinnulas et squamas non habet, reptilium vel quorumlibet aliorum animalium, quae in aquis moventur, abominabile vobis</span>
	<span class="versiculo"><sup>11</sup> et execrandum erit; carnes eorum non comedetis et morticina vitabitis.</span>
	<span class="versiculo"><sup>12</sup> Cuncta, quae non habent pinnulas et squamas in aquis, polluta erunt vobis.</span>
	<span class="versiculo"><sup>13</sup> Haec sunt, quae de avibus comedere non debetis, et vitanda sunt vobis: aquilam et grypem et haliaeetum,</span>
	<span class="versiculo"><sup>14</sup> milvum ac vulturem iuxta genus suum</span>
	<span class="versiculo"><sup>15</sup> et omne corvini generis,</span>
	<span class="versiculo"><sup>16</sup> struthionem et noctuam et larum et accipitrem iuxta genus suum,</span>
	<span class="versiculo"><sup>17</sup> bubonem et mergulum et ibin,</span>
	<span class="versiculo"><sup>18</sup> cycnum et nyctocoracem et porphyrionem,</span>
	<span class="versiculo"><sup>19</sup> erodionem et charadrion iuxta genus suum, upupam quoque et vespertilionem.</span>
	<span class="versiculo"><sup>20</sup> Omne de volucribus, quod reptat super quattuor pedes, abominabile erit vobis.</span>
	<span class="versiculo"><sup>21</sup> Quidquid autem ambulat quidem super quattuor pedes, sed habet longiora retro crura, per quae salit super terram,</span>
	<span class="versiculo"><sup>22</sup> comedere debetis; ut est bruchus in genere suo et attacus atque ophiomachus ac locusta, singula iuxta genus suum.</span>
	<span class="versiculo"><sup>23</sup> Quidquid autem ex volucribus reptantibus quattuor tantum habet pedes, execrabile erit vobis.</span>
	<span class="versiculo"><sup>24</sup> Et quicumque morticina eorum tetigerit, polluetur et erit immundus usque ad vesperum.</span>
	<span class="versiculo"><sup>25</sup> Et si necesse fuerit, ut portet quippiam horum mortuum, lavabit vestimenta sua et immundus erit usque ad solis occasum.</span>
	<span class="versiculo"><sup>26</sup> Omne animal, quod habet quidem ungulam, sed non dividit eam nec ruminat, immundum erit vobis; et, qui tetigerit illud, contaminabitur.</span>
	<span class="versiculo"><sup>27</sup> Quod ambulat super plantas pedum ex cunctis animantibus, quae incedunt quadrupedia, immundum erit; qui tetigerit morticina eorum, polluetur usque ad vesperum.</span>
	<span class="versiculo"><sup>28</sup> Et, qui portaverit huiuscemodi cadavera, lavabit vestimenta sua et immundus erit usque ad vesperum; quia omnia haec immunda sunt vobis.</span>
	<span class="versiculo"><sup>29</sup> Haec quoque inter polluta reputabuntur de his, quae reptant in terra: mustela et mus et lacerta iuxta genus suum,</span>
	<span class="versiculo"><sup>30</sup> mygale et testudo et stellio et talpa et chamaeleon:</span>
	<span class="versiculo"><sup>31</sup> omnia haec immunda sunt.
Qui tetigerit morticina eorum, immundus erit usque ad vesperum;</span>
	<span class="versiculo"><sup>32</sup> et super quod ceciderit quidquam de morticinis eorum, polluetur tam vas ligneum et vestimentum quam pelles et cilicia, et in quocumque fit opus; tinguentur aqua et polluta erunt usque ad vesperum et postea munda.</span>
	<span class="versiculo"><sup>33</sup> Vas autem fictile, in quo horum quidquam intro ceciderit, polluetur et frangendum est.</span>
	<span class="versiculo"><sup>34</sup> Omnis cibus, quem comedetis, si fusa fuerit exinde super eum aqua, immundus erit; et omne liquens, quod bibitur de tali vase, immundum erit.</span>
	<span class="versiculo"><sup>35</sup> Et quidquid de morticinis istiusmodi ceciderit super illud, immundum erit; sive clibani sive chytropodes destruentur: immundi sunt et immundi erunt vobis.</span>
	<span class="versiculo"><sup>36</sup> Fontes tamen et cisternae et omnis aquarum congregatio munda erit. Qui vero morticinum eorum tetigerit, polluetur.</span>
	<span class="versiculo"><sup>37</sup> Si ceciderint super sementem, non polluent eam;</span>
	<span class="versiculo"><sup>38</sup> sin autem quispiam aqua sementem perfuderit, et postea morticinis tacta fuerit, immunda erit vobis.</span>
	<span class="versiculo"><sup>39</sup> Si mortuum fuerit animal, quod licet vobis comedere, qui cadaver eius tetigerit, immundus erit usque ad vesperum;</span>
	<span class="versiculo"><sup>40</sup> et, qui comederit ex eo quippiam sive portaverit cadaver eius, lavabit vestimenta sua et immundus erit usque ad vesperum.</span>
	<span class="versiculo"><sup>41</sup> Omne, quod reptat super terram, abominabile erit nec assumetur in cibum.</span>
	<span class="versiculo"><sup>42</sup> Quidquid super pectus et quidquid quadrupes graditur, vel multos habet pedes sive per humum trahitur, non comedetis, quia abominabile est.</span>
	<span class="versiculo"><sup>43</sup> Nolite contaminare animas vestras nec tangatis quidquam eorum, ne immundi sitis.</span>
	<span class="versiculo"><sup>44</sup> Ego enim sum Dominus Deus vester; sanctificamini et sancti estote, quoniam et ego sanctus sum. Ne polluatis animas vestras in omni reptili, quod movetur super terram.</span>
	<span class="versiculo"><sup>45</sup> Ego enim sum Dominus, qui eduxi vos de terra Aegypti, ut essem vobis in Deum: sancti eritis, quia et ego sanctus sum.</span>
	<span class="versiculo"><sup>46</sup> Ista est lex animantium et volucrum et omnis animae viventis, quae movetur in aqua et reptat in terra,</span>
	<span class="versiculo"><sup>47</sup> ut differentias noveritis mundi et immundi, et sciatis quid comedere et quid respuere debeatis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
