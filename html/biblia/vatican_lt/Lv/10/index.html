<div>
	<span class="capitulo">10</span>
	<span class="versiculo"><sup>1</sup> Arreptisque Nadab et Abiu filii Aaron turibulis, posuerunt ignem et incensum desuper offerentes coram Domino ignem alienum, qui eis praeceptus non erat.</span>
	<span class="versiculo"><sup>2</sup> Egressusque ignis a Domino devoravit eos, et mortui sunt coram Domino.</span>
	<span class="versiculo"><sup>3</sup> Dixitque Moyses ad Aaron: &#x201c; Hoc est, quod locutus est Dominus: &quot;Sanctificabor in his, qui appropinquant mihi, et in conspectu omnis populi glorificabor&quot; &#x201d;. Quod audiens tacuit Aaron.</span>
	<span class="versiculo"><sup>4</sup> Vocatis autem Moyses Misael et Elisaphan filiis Oziel patrui Aaron, ait ad eos: &#x201c; Ite et tollite fratres vestros de conspectu sanctuarii et asportate extra castra &#x201d;.</span>
	<span class="versiculo"><sup>5</sup> Confestimque pergentes tulerunt eos, sicut iacebant vestitos subuculis suis, foras, ut sibi fuerat imperatum.</span>
	<span class="versiculo"><sup>6</sup> Locutus est Moyses ad Aaron et ad Eleazar atque Ithamar filios eius: &#x201c; Comas vestras nolite excutere et vestimenta nolite scindere, ne moriamini, et super omnem coetum oriatur indignatio. Fratres vestri, omnis domus Israel, plangant incendium, quod Dominus suscitavit.</span>
	<span class="versiculo"><sup>7</sup> Vos autem non egredimini fores tabernaculi conventus, alioquin peribitis; oleum quippe unctionis Domini est super vos &#x201d;. Qui fecerunt omnia iuxta praeceptum Moysi.</span>
	<span class="versiculo"><sup>8</sup> Dixit quoque Dominus ad Aaron:</span>
	<span class="versiculo"><sup>9</sup> &#x201c; Vinum et omne, quod inebriare potest, non bibetis tu et filii tui, quando intratis tabernaculum conventus, ne moriamini &shy; praeceptum est sempiternum in generationes vestras &shy;</span>
	<span class="versiculo"><sup>10</sup> et ut habeatis scientiam discernendi inter sanctum et profanum, inter pollutum et mundum,</span>
	<span class="versiculo"><sup>11</sup> doceatisque filios Israel omnia legitima mea, quae locutus est Dominus ad eos per manum Moysi &#x201d;.</span>
	<span class="versiculo"><sup>12</sup> Locutusque est Moyses ad Aaron et ad Eleazar atque Ithamar filios eius, qui residui erant: &#x201c; Tollite oblationem similae, quae remansit de incensis Domini, et comedite illam absque fermento iuxta altare, quia sanctum sanctorum est.</span>
	<span class="versiculo"><sup>13</sup> Comedetis autem in loco sancto, quia data est tibi et filiis tuis de incensis Domini, sicut praeceptum est mihi.</span>
	<span class="versiculo"><sup>14</sup> Pectusculum quoque elationis et armum donationis edetis in loco mundissimo, tu et filii tui ac filiae tuae tecum; tibi enim ac liberis tuis reposita sunt de hostiis pacificis filiorum Israel.</span>
	<span class="versiculo"><sup>15</sup> Armum et pectus cum incensis adipum afferent ad elationem coram Domino, et pertineant ad te et ad filios tuos lege perpetua, sicut praecepit Dominus &#x201d;.</span>
	<span class="versiculo"><sup>16</sup> De hirco autem pro peccato cum quaereret Moyses, exustum repperit; iratusque contra Eleazar et Ithamar filios Aaron, qui remanserant, ait:</span>
	<span class="versiculo"><sup>17</sup> &#x201c; Cur non comedistis sacrificium pro peccato in loco sancto? Quod sanctum sanctorum est, et datum vobis, ut portetis iniquitatem coetus in expiationem eorum in conspectu Domini;</span>
	<span class="versiculo"><sup>18</sup> praesertim cum de sanguine illius non sit illatum intra sancta, comedere eam debuistis in sanctuario, sicut praeceptum est mihi &#x201d;.</span>
	<span class="versiculo"><sup>19</sup> Respondit Aaron: &#x201c; Oblata est hodie victima pro peccato et holocaustum eorum coram Domino; mihi autem accidit, quod vides. Quomodo potui comedere eam et placere Domino? &#x201d;.</span>
	<span class="versiculo"><sup>20</sup> Quod cum audisset Moyses, recepit satisfactionem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
