<div>
	<span class="capitulo">6</span>
	<span class="versiculo"><sup>1</sup> Locutus est Dominus ad Moysen dicens:</span>
	<span class="versiculo"><sup>2</sup> &#x201c; Praecipe Aaron et filiis eius: Haec est lex holocausti: cremabitur in foco altaris tota nocte usque mane; ignis altaris in eo ardebit.</span>
	<span class="versiculo"><sup>3</sup> Vestietur sacerdos tunica et feminalibus lineis super verecunda sua; tolletque cineres, quos vorans ignis exussit, et ponet iuxta altare.</span>
	<span class="versiculo"><sup>4</sup> Porro spoliabitur prioribus vestimentis; indutusque aliis efferet cineres extra castra in locum mundum.</span>
	<span class="versiculo"><sup>5</sup> Ignis autem in altari semper ardebit, non exstinguetur, quem nutriet sacerdos subiciens ligna mane per singulos dies et, imposito holocausto, desuper adolebit adipes pacificorum.</span>
	<span class="versiculo"><sup>6</sup> Ignis est iste perpetuus, qui numquam deficiet in altari.</span>
	<span class="versiculo"><sup>7</sup> Haec est lex sacrificii similae, quod offerent filii Aaron coram Domino et coram altare:</span>
	<span class="versiculo"><sup>8</sup> tollet sacerdos ex eo pugillum similae, quae conspersa est oleo, et totum tus, quod super similam positum est; adolebitque illud in altari in odorem suavissimum, memoriale Domino.</span>
	<span class="versiculo"><sup>9</sup> Reliquam autem partem similae comedet Aaron cum filiis suis, et panis absque fermento comedetur in loco sancto; in atrio tabernaculi conventus comedent illam.</span>
	<span class="versiculo"><sup>10</sup> Ideo autem non coquetur fermentata, quia ut partem eorum dedi illam ex incensis meis: sanctum sanctorum est, sicut sacrificium pro peccato atque pro delicto;</span>
	<span class="versiculo"><sup>11</sup> mares tantum stirpis Aaron comedent illud. Legitimum sempiternum est in generationibus vestris de incensis Domini; omnis, qui tetigerit illa, sanctificabitur &#x201d;.</span>
	<span class="versiculo"><sup>12</sup> Et locutus est Dominus ad Moysen dicens:</span>
	<span class="versiculo"><sup>13</sup> &#x201c; Haec est oblatio Aaron et filiorum eius, quam offerre debent Domino in die unctionis ipsius: decimam partem ephi offerent similae in sacrificio sempiterno medium eius mane et medium vespere;</span>
	<span class="versiculo"><sup>14</sup> quae in sartagine oleo conspersa frigetur. Afferes eam calidam et offeres divisam minutatim, sacrificium in odorem suavissimum Domino.</span>
	<span class="versiculo"><sup>15</sup> Sacerdos unctus, qui patri iure successerit, faciet illud. Legitimum sempiternum: Domino tota cremabitur;</span>
	<span class="versiculo"><sup>16</sup> omne enim sacrificium similae sacerdotum igne consumetur, nec quisquam comedet ex eo &#x201d;.</span>
	<span class="versiculo"><sup>17</sup> Locutus est Dominus ad Moysen dicens:</span>
	<span class="versiculo"><sup>18</sup> &#x201c; Loquere Aaron et filiis eius: Ista est lex sacrificii pro peccato: in loco, ubi mactatur holocaustum, mactabitur coram Domino: sanctum sanctorum est.</span>
	<span class="versiculo"><sup>19</sup> Sacerdos, qui offert, comedet illud in loco sancto, in atrio tabernaculi conventus.</span>
	<span class="versiculo"><sup>20</sup> Quidquid tetigerit carnes eius, sanctificabitur: si de sanguine illius vestis fuerit aspersa, lavabitur in loco sancto;</span>
	<span class="versiculo"><sup>21</sup> vas autem fictile, in quo coctum est, confringetur; quod si vas aeneum fuerit, defricabitur et lavabitur aqua.</span>
	<span class="versiculo"><sup>22</sup> Omnis masculus de genere sacerdotali vescetur carnibus eius, quia sanctum sanctorum est.</span>
	<span class="versiculo"><sup>23</sup> Omne autem sacrificium pro peccato, de cuius sanguine infertur in tabernaculum conventus ad expiandum in sanctuario, non comedetur, sed comburetur igni.</span>
</div>
