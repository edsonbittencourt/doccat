<div>
	<span class="capitulo">8</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Tolle Aaron cum filiis suis, vestes eorum et unctionis oleum, vitulum pro peccato, duos arietes, canistrum cum azymis;</span>
	<span class="versiculo"><sup>3</sup> et congregabis omnem coetum ad ostium tabernaculi conventus &#x201d;.</span>
	<span class="versiculo"><sup>4</sup> Fecit Moyses, ut Dominus imperarat; congregatoque omni coetu ante fores tabernaculi conventus,</span>
	<span class="versiculo"><sup>5</sup> ait: &#x201c; Iste est sermo, quem iussit Dominus fieri &#x201d;.</span>
	<span class="versiculo"><sup>6</sup> Statimque applicavit Aaron et filios eius. Cumque lavisset eos aqua,</span>
	<span class="versiculo"><sup>7</sup> vestivit pontificem subucula linea accingens eum balteo et induens tunica hyacinthina et desuper ephod imposuit,</span>
	<span class="versiculo"><sup>8</sup> quod astrinxit cingulo ephod firmiter; et imposuit ei pectorale, in quo dedit Urim et Tummim.</span>
	<span class="versiculo"><sup>9</sup> Cidari quoque texit caput et super eam contra frontem posuit laminam auream, diadema sanctum, sicut praeceperat Dominus Moysi.</span>
	<span class="versiculo"><sup>10</sup> Tulit et unctionis oleum, quo levit habitaculum cum omni supellectili sua et sanctificavit ea.</span>
	<span class="versiculo"><sup>11</sup> Cumque de eo aspersisset altare septem vicibus, unxit illud et omnia vasa eius labrumque cum basi sua sanctificavit oleo.</span>
	<span class="versiculo"><sup>12</sup> Quod fundens super caput Aaron, unxit eum et consecravit;</span>
	<span class="versiculo"><sup>13</sup> filios quoque eius applicatos vestivit subuculis lineis et cinxit balteo imposuitque mitras, ut iusserat Dominus Moysi.</span>
	<span class="versiculo"><sup>14</sup> Adduxit et vitulum pro peccato; cumque super caput eius posuissent Aaron et filii eius manus suas,</span>
	<span class="versiculo"><sup>15</sup> immolavit eum; et hauriens Moyses sanguinem tincto digito tetigit cornua altaris per gyrum et mundavit illud; fuditque reliquum sanguinem ad fundamenta eius et sanctificavit illud expiando.</span>
	<span class="versiculo"><sup>16</sup> Adipem autem, qui erat super vitalia, et reticulum iecoris duosque renunculos cum arvinulis suis adolevit super altare;</span>
	<span class="versiculo"><sup>17</sup> vitulum cum pelle, carnibus et fimo cremans extra castra, sicut praeceperat Dominus Moysi.</span>
	<span class="versiculo"><sup>18</sup> Attulit et arietem in holocaustum, super cuius caput cum imposuissent Aaron et filii eius manus suas,</span>
	<span class="versiculo"><sup>19</sup> immolavit eum et fudit sanguinem eius per altaris circuitum.</span>
	<span class="versiculo"><sup>20</sup> Ipsumque arietem in frusta concidens, caput eius et artus et adipem adolevit igni;</span>
	<span class="versiculo"><sup>21</sup> lotis prius intestinis et pedibus, totumque simul arietem adolevit super altare, eo quod esset holocaustum suavissimi odoris, incensum Domino, sicut praeceperat Dominus Moysi.</span>
	<span class="versiculo"><sup>22</sup> Attulit et arietem secundum in consecrationem sacerdotum; posueruntque super caput illius Aaron et filii eius manus suas.</span>
	<span class="versiculo"><sup>23</sup> Quem cum immolasset Moyses, sumens de sanguine tetigit extremum auriculae dextrae Aaron et pollicem manus eius dextrae, similiter et pedis.</span>
	<span class="versiculo"><sup>24</sup> Applicavit et filios Aaron; cumque de sanguine arietis immolati tetigisset extremum auriculae singulorum dextrae et pollices manus ac pedis dextri, reliquum fudit super altare per circuitum.</span>
	<span class="versiculo"><sup>25</sup> Tulitque adipem et caudam omnemque pinguedinem, quae operit intestina reticulumque iecoris, et duos renes cum adipibus suis et armo dextro.</span>
	<span class="versiculo"><sup>26</sup> Tollens autem de canistro azymorum, quod erat coram Domino, panem absque fermento et collyridam conspersam oleo laganumque posuit super adipes et armum dextrum,</span>
	<span class="versiculo"><sup>27</sup> tradens simul omnia super manus Aaron et filiorum eius. Qui, postquam levaverunt ea coram Domino,</span>
	<span class="versiculo"><sup>28</sup> rursum suscepta de manibus eorum adolevit in altari super holocausto, eo quod illa essent consecrationis oblatio, in odorem suavitatis: incensum erat Domino.</span>
	<span class="versiculo"><sup>29</sup> Tulit et pectusculum elevans illud coram Domino de ariete consecrationis in partem suam, sicut praeceperat Dominus Moysi.</span>
	<span class="versiculo"><sup>30</sup> Assumensque de unguento et sanguine, qui erat in altari, aspersit super Aaron et vestimenta eius et super filios illius ac vestes eorum.</span>
	<span class="versiculo"><sup>31</sup> Cumque sanctificasset eos in vestitu suo, praecepit eis dicens: &#x201c; Coquite carnes ante fores tabernaculi et ibi comedite eas; panes quoque consecrationis edite, qui positi sunt in canistro, sicut mihi praeceptum est: &quot;Aaron et filii eius comedent eos;</span>
	<span class="versiculo"><sup>32</sup> quidquid autem reliquum fuerit de carne et panibus, ignis absumet&quot;.</span>
	<span class="versiculo"><sup>33</sup> De ostio quoque tabernaculi conventus non exibitis septem diebus usque ad diem, quo complebitur tempus consecrationis vestrae; septem enim diebus finitur consecratio.</span>
	<span class="versiculo"><sup>34</sup> Sicut et impraesentiarum factum est, praecepit Dominus, ut fieret in expiationem eorum.</span>
	<span class="versiculo"><sup>35</sup> Die ac nocte manebitis in ostio tabernaculi conventus observantes observationem Domini, ne moriamini: sic enim mihi praeceptum est &#x201d;.</span>
	<span class="versiculo"><sup>36</sup> Feceruntque Aaron et filii eius cuncta, quae locutus est Dominus per manum Moysi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
