<div>
	<span class="capitulo">17</span>
	<span class="versiculo"><sup>1</sup> Et locutus est Dominus ad Moysen dicens:</span>
	<span class="versiculo"><sup>2</sup> &#x201c; Loquere Aaron et filiis eius et cunctis filiis Israel et dices ad eos: Iste est sermo, quem mandavit Dominus dicens:</span>
	<span class="versiculo"><sup>3</sup> Homo quilibet de domo Israel, si occiderit bovem aut ovem sive capram in castris vel extra castra</span>
	<span class="versiculo"><sup>4</sup> et non attulerit ad ostium tabernaculi conventus in oblationem Domino coram habitaculo Domini, sanguinis reus erit; sanguinem fudit et peribit de medio populi sui.</span>
	<span class="versiculo"><sup>5</sup> Ideo offerre debent sacerdoti filii Israel hostias suas, quas occidunt in agro, ut afferant Domino ante ostium tabernaculi conventus et immolent eas hostias pacificas Domino.</span>
	<span class="versiculo"><sup>6</sup> Fundetque sacerdos sanguinem super altare Domini ad ostium tabernaculi conventus et adolebit adipem in odorem suavitatis Domino;</span>
	<span class="versiculo"><sup>7</sup> et nequaquam ultra immolabunt hostias suas daemonibus, cum quibus fornicati sunt: legitimum sempiternum erit hoc illis et posteris eorum &#x201d;.</span>
	<span class="versiculo"><sup>8</sup> Et ad ipsos dices: &#x201c; Homo de domo Israel et de advenis, qui peregrinantur apud vos, qui obtulerit holocaustum sive sacrificium</span>
	<span class="versiculo"><sup>9</sup> et ad ostium tabernaculi conventus non adduxerit victimam, ut offeratur Domino, interibit de populo suo.</span>
	<span class="versiculo"><sup>10</sup> Homo quilibet de domo Israel et de advenis, qui peregrinantur inter eos, si comederit sanguinem, confirmabo faciem meam contra talem animam et disperdam eam de populo suo.</span>
	<span class="versiculo"><sup>11</sup> Quia anima carnis in sanguine est, et ego dedi illum vobis, ut super altare in eo expietis pro animabus vestris, quia sanguis ipse per animam expiat.</span>
	<span class="versiculo"><sup>12</sup> Idcirco dixi filiis Israel: Omnis anima ex vobis non comedet sanguinem, nec ex advenis, qui peregrinantur inter vos.</span>
	<span class="versiculo"><sup>13</sup> Homo quicumque de filiis Israel et de advenis, qui peregrinantur apud vos, si venatione ceperit feram vel avem, quibus vesci licitum est, fundat sanguinem eius et operiat illum terra.</span>
	<span class="versiculo"><sup>14</sup> Anima enim omnis carnis, sanguis est anima eius, unde dixi filiis Israel: Sanguinem universae carnis non comedetis, quia anima omnis carnis sanguis eius est; et, quicumque comederit illum, interibit.</span>
	<span class="versiculo"><sup>15</sup> Anima, quae comederit morticinum vel captum a bestia, tam de indigenis quam de advenis, lavabit vestes suas et semetipsum aqua, et contaminatus erit usque ad vesperum; et hoc ordine mundus fiet.</span>
	<span class="versiculo"><sup>16</sup> Quod si non laverit vestimenta sua nec corpus, portabit iniquitatem suam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
