<div>
	<span class="capitulo">1</span>
	<span class="versiculo"><sup>1</sup> Vocavit autem Moysen et locutus est ei Dominus de tabernaculo conventus dicens:</span>
	<span class="versiculo"><sup>2</sup> &#x201c; Loquere filiis Israel et dices ad eos: Homo, qui obtulerit ex vobis hostiam Domino de animalibus domesticis, de bobus et pecoribus offerens victimas,</span>
	<span class="versiculo"><sup>3</sup> si holocaustum fuerit eius oblatio de armento, masculum immaculatum offeret ad ostium tabernaculi conventus ad placandum sibi Dominum;</span>
	<span class="versiculo"><sup>4</sup> ponetque manum super caput hostiae, et acceptabilis erit atque in expiationem eius proficiens.</span>
	<span class="versiculo"><sup>5</sup> Immolabitque vitulum coram Domino, et offerent filii Aaron sacerdotes sanguinem eius aspergentes per altaris circuitum, quod est ante ostium tabernaculi conventus.</span>
	<span class="versiculo"><sup>6</sup> Detracta pelle, hostiam offerens in frusta concidet;</span>
	<span class="versiculo"><sup>7</sup> et filii Aaron sacerdotis ponent in altari ignem, strueque lignorum super ignem composita,</span>
	<span class="versiculo"><sup>8</sup> membra, quae caesa sunt, desuper ordinabunt, caput videlicet et adipem.</span>
	<span class="versiculo"><sup>9</sup> Intestina autem et crura offerens lavabit aqua adolebitque ea sacerdos super altare in holocaustum, incensum suavissimi odoris Domino.</span>
	<span class="versiculo"><sup>10</sup> Quod si de pecoribus eius oblatio est, de ovibus sive de capris holocaustum, masculum absque macula offeret;</span>
	<span class="versiculo"><sup>11</sup> immolabitque ad latus altaris, quod respicit ad aquilonem, coram Domino. Sanguinem vero illius aspergent contra altare filii Aaron sacerdotes per circuitum;</span>
	<span class="versiculo"><sup>12</sup> dividetque offerens membra, caput et adipem, et sacerdos imponet ea super ligna, quibus subest ignis in altari.</span>
	<span class="versiculo"><sup>13</sup> Intestina vero et crura lavabit offerens aqua, et oblata omnia adolebit sacerdos super altare: holocaustum est et incensum odoris suavissimi Domino.</span>
	<span class="versiculo"><sup>14</sup> Sin autem de avibus holocausti oblatio fuerit Domino, offeret de turturibus aut pullis columbae oblationem suam.</span>
	<span class="versiculo"><sup>15</sup> Et sacerdos afferet eam ad altare; retortum ad collum caput adolebit in altari, sanguisque eius exprimetur contra parietem altaris.</span>
	<span class="versiculo"><sup>16</sup> Vesiculam vero gutturis et plumas proiciet offerens prope altare ad orientalem plagam in loco, in quo cineres effundi solent;</span>
	<span class="versiculo"><sup>17</sup> confringetque eam inter alas, quas non secabit, et adolebit eam sacerdos super altare, lignis super ignem positis: holocaustum est et incensum suavissimi odoris Domino.</span>
</div>
