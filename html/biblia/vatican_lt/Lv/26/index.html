<div>
	<span class="capitulo">26</span>
	<span class="versiculo"><sup>1</sup> &#x201c; Non facietis vobis idolum et sculptile nec lapidem erigetis nec imaginem sculptam in petra ponetis in terra vestra, ut adoretis eam. Ego enim sum Dominus Deus vester.</span>
	<span class="versiculo"><sup>2</sup> Custodite sabbata mea et pavete sanctuarium meum. Ego Dominus.</span>
	<span class="versiculo"><sup>3</sup> Si in praeceptis meis ambulaveritis et mandata mea custodieritis et feceritis ea,</span>
	<span class="versiculo"><sup>4</sup> dabo vobis pluvias temporibus suis, et terra gignet germen suum, et pomis arbores replebuntur.</span>
	<span class="versiculo"><sup>5</sup> Apprehendet messium tritura vindemiam, et vindemia occupabit sementem; et comedetis panem vestrum in saturitatem et absque pavore habitabitis in terra vestra.</span>
	<span class="versiculo"><sup>6</sup> Dabo pacem in finibus vestris, dormietis, et non erit qui exterreat. Auferam malas bestias, et gladius non transibit per terminos vestros.</span>
	<span class="versiculo"><sup>7</sup> Persequemini inimicos vestros, et corruent coram vobis gladio.</span>
	<span class="versiculo"><sup>8</sup> Persequentur quinque de vestris centum alienos, et centum ex vobis decem milia; cadent inimici vestri in conspectu vestro gladio.</span>
	<span class="versiculo"><sup>9</sup> Respiciam vos et crescere faciam; multiplicabimini, et firmabo pactum meum vobiscum.</span>
	<span class="versiculo"><sup>10</sup> Comedetis vetusta congregata priorum messium; et vetera, novis supervenientibus, proicietis.</span>
	<span class="versiculo"><sup>11</sup> Ponam habitaculum meum in medio vestri, et non abominabitur vos anima mea.</span>
	<span class="versiculo"><sup>12</sup> Ambulabo inter vos et ero vester Deus, vosque eritis populus meus.</span>
	<span class="versiculo"><sup>13</sup> Ego Dominus Deus vester, qui eduxi vos de terra Aegyptiorum, ne serviretis eis, et qui confregi vectes iugi vestri, ut incederetis erecti.</span>
	<span class="versiculo"><sup>14</sup> Quod si non audieritis me nec feceritis omnia mandata haec,</span>
	<span class="versiculo"><sup>15</sup> si spreveritis leges meas, et iudicia mea contempserit anima vestra, ut non faciatis omnia, quae a me constituta sunt, et ad irritum perducatis pactum meum,</span>
	<span class="versiculo"><sup>16</sup> ego quoque haec faciam vobis: visitabo vos in terrore repentino, in tabe et ardore, qui conficiant oculos et consumant animam, frustra seretis sementem, quae ab hostibus devorabitur.</span>
	<span class="versiculo"><sup>17</sup> Ponam faciem meam contra vos, et corruetis coram hostibus vestris et subiciemini his, qui oderunt vos, et fugietis, nemine persequente.</span>
	<span class="versiculo"><sup>18</sup> Sin autem nec sic oboedieritis mihi, addam correptiones vestras septuplum propter peccata vestra</span>
	<span class="versiculo"><sup>19</sup> et conteram superbiam duritiae vestrae. Daboque caelum vobis desuper sicut ferrum et terram aeneam.</span>
	<span class="versiculo"><sup>20</sup> Consumetur incassum robur vestrum: non proferet terra germen, nec arbores poma praebebunt.</span>
	<span class="versiculo"><sup>21</sup> Si ambulaveritis ex adverso mihi nec volueritis audire me, addam plagas vestras usque in septuplum propter peccata vestra;</span>
	<span class="versiculo"><sup>22</sup> emittamque in vos bestias agri, quae absque liberis vos faciant et deleant pecora vestra et ad paucitatem vos redigant, desertaeque fiant viae vestrae.</span>
	<span class="versiculo"><sup>23</sup> Quod si nec sic volueritis recipere disciplinam, sed ambulaveritis ex adverso mihi,</span>
	<span class="versiculo"><sup>24</sup> ego quoque contra vos adversus incedam et percutiam vos septies propter peccata vestra.</span>
	<span class="versiculo"><sup>25</sup> inducamque super vos gladium ultorem foederis mei; cumque confugeritis in urbes vestras, mittam pestilentiam in medio vestri, et trademini hostium manibus.</span>
	<span class="versiculo"><sup>26</sup> Postquam confregero vobis baculum panis, coquent decem mulieres in uno clibano panem vestrum et reddent eum ad pondus, et comedetis et non saturabimini.</span>
	<span class="versiculo"><sup>27</sup> Sin autem nec per haec audieritis me, sed ambulaveritis contra me,</span>
	<span class="versiculo"><sup>28</sup> et ego incedam adversus vos in furore contrario; et corripiam vos septem plagis propter peccata vestra,</span>
	<span class="versiculo"><sup>29</sup> ita ut comedatis carnes filiorum et filiarum vestrarum.</span>
	<span class="versiculo"><sup>30</sup> Destruam excelsa vestra et thymiamateria confringam et ponam cadavera vestra super cadavera idolorum vestrorum, et abominabitur vos anima mea,</span>
	<span class="versiculo"><sup>31</sup> in tantum ut urbes vestras redigam in solitudinem et deserta faciam sanctuaria vestra nec recipiam ultra odorem suavissimum.</span>
	<span class="versiculo"><sup>32</sup> Disperdamque terram vestram; et stupebunt super ea inimici vestri, cum habitatores illius fuerint.</span>
	<span class="versiculo"><sup>33</sup> Vos autem dispergam in gentes et evaginabo post vos gladium; eritque terra vestra deserta et civitates dirutae.</span>
	<span class="versiculo"><sup>34</sup> Tunc placebunt terrae sabbata sua cunctis diebus solitudinis suae; quando fueritis in terra hostili, sabbatizabit et sabbata sua supplebit.</span>
	<span class="versiculo"><sup>35</sup> Cunctis diebus solitudinis sabbatizabit, eo quod non requieverit in sabbatis vestris, quando habitabatis in ea.</span>
	<span class="versiculo"><sup>36</sup> Et, qui de vobis remanserint, dabo pavorem in cordibus eorum in regionibus hostium; terrebit eos sonitus folii volantis, et ita fugient quasi gladium; cadent, nullo persequente.</span>
	<span class="versiculo"><sup>37</sup> Et corruent singuli super fratres suos quasi bella fugientes, nemine persequente. Nemo vestrum inimicis audebit resistere.</span>
	<span class="versiculo"><sup>38</sup> Peribitis inter gentes, et hostilis vos terra consumet.</span>
	<span class="versiculo"><sup>39</sup> Quod si et de vobis aliqui remanserint, tabescent in iniquitatibus suis in terris inimicorum vestrorum et propter peccata patrum suorum cum ipsis tabescent.</span>
	<span class="versiculo"><sup>40</sup> Et confitebuntur iniquitates suas et maiorum suorum, quibus praevaricati sunt in me et ambulaverunt ex adverso mihi,</span>
	<span class="versiculo"><sup>41</sup> ut et ego ambularem contra eos et inducerem illos in terram hostilem; vel tunc humiliabitur incircumcisum cor eorum, et tunc expiabunt pro impietatibus suis.</span>
	<span class="versiculo"><sup>42</sup> Et recordabor foederis mei, quod pepigi cum Iacob et Isaac et Abraham. Terrae quoque memor ero,</span>
	<span class="versiculo"><sup>43</sup> quae, cum relicta fuerit ab eis, complacebit sibi in sabbatis suis patiens solitudinem propter illos. Ipsi vero expiabunt pro peccatis suis, eo quod abiecerint iudicia mea et leges meas despexerint.</span>
	<span class="versiculo"><sup>44</sup> Et tamen, etiam cum essent in terra hostili, non penitus abieci eos neque sic despexi, ut consumerentur, et irritum facerem pactum meum cum eis. Ego enim sum Dominus, Deus eorum.</span>
	<span class="versiculo"><sup>45</sup> Et recordabor eis foederis cum maioribus, quos eduxi de terra Aegypti in conspectu gentium, ut essem Deus eorum. Ego Dominus &#x201d;.</span>
	<span class="versiculo"><sup>46</sup> Haec sunt iudicia atque praecepta et leges, quas dedit Dominus inter se et inter filios Israel in monte Sinai per manum Moysi.</span>
</div>
