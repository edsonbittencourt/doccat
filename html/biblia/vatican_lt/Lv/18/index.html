<div>
	<span class="capitulo">18</span>
	<span class="versiculo"><sup>1</sup> Locutus est Dominus ad Moysen dicens:</span>
	<span class="versiculo"><sup>2</sup> &#x201c; Loquere filiis Israel et dices ad eos: Ego Dominus Deus vester.</span>
	<span class="versiculo"><sup>3</sup> Iuxta consuetudinem terrae Aegypti, in qua habitastis, non facietis; et iuxta morem regionis Chanaan, ad quam ego introducturus sum vos, non agetis nec in legitimis eorum ambulabitis.</span>
	<span class="versiculo"><sup>4</sup> Facietis iudicia mea et praecepta mea servabitis et ambulabitis in eis. Ego Dominus Deus vester.</span>
	<span class="versiculo"><sup>5</sup> Custodite leges meas atque iudicia; quae faciens homo vivet in eis. Ego Dominus.</span>
	<span class="versiculo"><sup>6</sup> Omnis homo ad consanguineum suum non accedet, ut revelet turpitudinem eius. Ego Dominus.</span>
	<span class="versiculo"><sup>7</sup> Turpitudinem patris et turpitudinem matris tuae non discooperies: mater tua est, non revelabis turpitudinem eius.</span>
	<span class="versiculo"><sup>8</sup> Turpitudinem uxoris patris tui non discooperies, turpitudo enim patris tui est.</span>
	<span class="versiculo"><sup>9</sup> Turpitudinem sororis tuae ex patre sive ex matre, quae domi vel foris genita est, non revelabis.</span>
	<span class="versiculo"><sup>10</sup> Turpitudinem filiae filii tui vel neptis ex filia non revelabis, quia turpitudo tua est.</span>
	<span class="versiculo"><sup>11</sup> Turpitudinem filiae uxoris patris tui, quam peperit patri tuo et est soror tua, non revelabis.</span>
	<span class="versiculo"><sup>12</sup> Turpitudinem sororis patris tui non discooperies, quia caro est patris tui.</span>
	<span class="versiculo"><sup>13</sup> Turpitudinem sororis matris tuae non revelabis, eo quod caro sit matris tuae.</span>
	<span class="versiculo"><sup>14</sup> Turpitudinem patrui tui non revelabis nec accedes ad uxorem eius, quae tibi affinitate coniungitur.</span>
	<span class="versiculo"><sup>15</sup> Turpitudinem nurus tuae non revelabis, quia uxor filii tui est, nec discooperies ignominiam eius.</span>
	<span class="versiculo"><sup>16</sup> Turpitudinem uxoris fratris tui non revelabis, quia turpitudo fratris tui est.</span>
	<span class="versiculo"><sup>17</sup> Turpitudinem mulieris et filiae eius non revelabis. Filiam filii eius et filiam filiae illius non sumes, ut reveles ignominiam eius, quia caro illius sunt: nefas est.</span>
	<span class="versiculo"><sup>18</sup> Sororem uxoris tuae aemulam illius non accipies nec revelabis turpitudinem eius, adhuc illa vivente.</span>
	<span class="versiculo"><sup>19</sup> Ad mulierem, quae patitur menstrua, non accedes nec revelabis foeditatem eius.</span>
	<span class="versiculo"><sup>20</sup> Cum uxore proximi tui non coibis nec seminis commixtione maculaberis.</span>
	<span class="versiculo"><sup>21</sup> De semine tuo non dabis, ut consecretur idolo Moloch, nec pollues nomen Dei tui. Ego Dominus.</span>
	<span class="versiculo"><sup>22</sup> Cum masculo non commisceberis coitu femineo: abominatio est.</span>
	<span class="versiculo"><sup>23</sup> Cum omni pecore non coibis nec maculaberis cum eo. Mulier non succumbet iumento nec miscebitur ei, quia scelus est.</span>
	<span class="versiculo"><sup>24</sup> Ne polluamini in omnibus his, quibus contaminatae sunt universae gentes, quas ego eiciam ante conspectum vestrum</span>
	<span class="versiculo"><sup>25</sup> et quibus polluta est terra, cuius ego scelera visitavi, et evomuit habitatores suos.</span>
	<span class="versiculo"><sup>26</sup> Vos autem custodite legitima mea atque iudicia et non faciatis ex omnibus abominationibus istis tam indigena quam colonus, qui peregrinatur apud vos.</span>
	<span class="versiculo"><sup>27</sup> Omnes enim execrationes istas fecerunt accolae terrae, qui fuerunt ante vos, et polluerunt eam.</span>
	<span class="versiculo"><sup>28</sup> Cavete ergo, ne et vos similiter evomat, cum pollueritis eam, sicut evomuit gentem, quae fuit ante vos.</span>
	<span class="versiculo"><sup>29</sup> Omnis enim anima, quae fecerit de abominationibus his quippiam, peribit de medio populi sui.</span>
	<span class="versiculo"><sup>30</sup> Custodite mandata mea. Nolite facere legitima abominabilia, quae fecerunt hi, qui fuerunt ante vos, et ne polluamini in eis. Ego Dominus Deus vester &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
