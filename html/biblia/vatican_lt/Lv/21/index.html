<div>
	<span class="capitulo">21</span>
	<span class="versiculo"><sup>1</sup> Dixit quoque Dominus ad Moysen: &#x201c; Loquere ad sacerdotes filios Aaron et dices eis: Ne contaminetur sacerdos in mortibus civium suorum,</span>
	<span class="versiculo"><sup>2</sup> nisi tantum in consanguineis propinquis, id est super matre et patre et filio ac filia, fratre quoque</span>
	<span class="versiculo"><sup>3</sup> et sorore virgine propinqua, quae non est nupta viro; in ipsa contaminabitur.</span>
	<span class="versiculo"><sup>4</sup> Non contaminabitur ut maritus in cognatis suis, ne profanetur.</span>
	<span class="versiculo"><sup>5</sup> Non radent caput nec barbam neque in carne sua facient incisuras.</span>
	<span class="versiculo"><sup>6</sup> Sancti erunt Deo suo et non polluent nomen eius: incensa enim Domini et panem Dei sui offerunt et ideo sancti erunt.</span>
	<span class="versiculo"><sup>7</sup> Scortum et oppressam non ducent uxorem nec eam, quae repudiata est a marito, quia consecratus est Deo suo.</span>
	<span class="versiculo"><sup>8</sup> Et sanctificabis eum, quia panem Dei sui offert. Sit ergo sanctus tibi, quia ego sanctus sum, Dominus, qui sanctifico vos.</span>
	<span class="versiculo"><sup>9</sup> Sacerdotis filia, si profanaverit se stupro, profanat nomen patris sui; flammis exuretur.</span>
	<span class="versiculo"><sup>10</sup> Sacerdos maximus inter fratres suos, super cuius caput fusum est unctionis oleum, et cuius manus in sacerdotio consecratae sunt, vestitusque est sanctis vestibus, comam suam non excutiet, vestimenta non scindet</span>
	<span class="versiculo"><sup>11</sup> et ad omnem mortuum non ingredietur omnino; super patre quoque suo et matre non contaminabitur.</span>
	<span class="versiculo"><sup>12</sup> Nec egredietur de sanctuario, ne polluat sanctuarium Domini, quia consecratus est oleo unctionis Dei sui. Ego Dominus.</span>
	<span class="versiculo"><sup>13</sup> Virginem ducet uxorem;</span>
	<span class="versiculo"><sup>14</sup> viduam et repudiatam et oppressam atque meretricem non accipiet, sed virginem de cognatis suis ducet uxorem.</span>
	<span class="versiculo"><sup>15</sup> Ne profanet stirpem suam inter cognatos suos, quia ego Dominus, qui sanctifico eum &#x201d;.</span>
	<span class="versiculo"><sup>16</sup> Locutusque est Dominus ad Moysen dicens:</span>
	<span class="versiculo"><sup>17</sup> &#x201c; Loquere ad Aaron: Homo de semine tuo in generationibus suis, qui habuerit maculam, non accedet, ut offerat panem Dei sui;</span>
	<span class="versiculo"><sup>18</sup> quia quicumque habuerit maculam, non accedet: si caecus fuerit vel claudus, si mutilo naso vel deformis,</span>
	<span class="versiculo"><sup>19</sup> si fracto pede vel manu,</span>
	<span class="versiculo"><sup>20</sup> si gibbus, si pusillus, si albuginem habens in oculo, si iugem scabiem, si impetiginem in corpore vel contritos testiculos.</span>
	<span class="versiculo"><sup>21</sup> Omnis, qui habuerit maculam de semine Aaron sacerdotis, non accedet offerre incensa Domini nec panem Dei sui.</span>
	<span class="versiculo"><sup>22</sup> Vescetur tamen pane Dei sui de sanctissimis et de sanctis.</span>
	<span class="versiculo"><sup>23</sup> Sed ad velum non ingrediatur nec accedat ad altare, quia maculam habet et contaminare non debet sanctuaria mea, quia ego Dominus, qui sanctifico ea &#x201d;.</span>
	<span class="versiculo"><sup>24</sup> Locutus est ergo Moyses ad Aaron et filios eius et ad omnem Israel.</span>
</div>
