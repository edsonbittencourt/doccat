<div>
	<span class="capitulo">7</span>
	<span class="versiculo"><sup>1</sup> Haec quoque est lex sacrificii pro delicto: sanctum sanctorum est,</span>
	<span class="versiculo"><sup>2</sup> idcirco, ubi immolatur holocaustum, mactabitur et victima pro delicto; sanguis eius per gyrum fundetur altaris.</span>
	<span class="versiculo"><sup>3</sup> Omnemque adipem offeret ex ea, caudam scilicet et adipem, qui operit vitalia,</span>
	<span class="versiculo"><sup>4</sup> duos renunculos et pinguedinem, quae super eos iuxta ilia est, reticulumque iecoris, quem iuxta renunculos, auferet;</span>
	<span class="versiculo"><sup>5</sup> et adolebit ea sacerdos super altare ut incensum Domino: sacrificium pro delicto est.</span>
	<span class="versiculo"><sup>6</sup> Omnis masculus de sacerdotali genere in loco sancto vescetur his carnibus, quia sanctum sanctorum est.</span>
	<span class="versiculo"><sup>7</sup> Sicut sacrificium pro peccato, ita et sacrificium pro delicto, utriusque hostiae lex una est; ad sacerdotem, qui eam obtulerit, pertinebit.</span>
	<span class="versiculo"><sup>8</sup> Sacerdos, qui offert holocaustum cuiusdam viri, habebit pellem victimae,</span>
	<span class="versiculo"><sup>9</sup> et omne sacrificium similae, quod coquitur in clibano, et, quidquid in frixorio vel in sartagine praeparatur, eius erit sacerdotis, a quo offertur;</span>
	<span class="versiculo"><sup>10</sup> et omne sacrificium similae sive oleo conspersum sive aridum fuerit, cunctis filiis Aaron aequa mensura per singulos dividetur.</span>
	<span class="versiculo"><sup>11</sup> Haec est lex hostiae pacificorum quae offertur Domino;</span>
	<span class="versiculo"><sup>12</sup> si pro gratiarum actione fuerit oblatio, offerent panes absque fermento conspersos oleo et lagana azyma uncta oleo coctamque similam ut collyridas olei admixtione conspersas,</span>
	<span class="versiculo"><sup>13</sup> panes quoque fermentatos cum hostia pacificorum pro gratiarum actione,</span>
	<span class="versiculo"><sup>14</sup> ex quibus unus offeretur munus Domino et erit sacerdotis, qui fundet hostiae sanguinem.</span>
	<span class="versiculo"><sup>15</sup> Cuius carnes eadem comedentur die, nec remanebit ex eis quidquam usque mane.</span>
	<span class="versiculo"><sup>16</sup> Si voto vel sponte quisquam obtulerit hostiam, eadem similiter edetur die; sed et si quid in crastinum remanserit, vesci licitum est;</span>
	<span class="versiculo"><sup>17</sup> quidquid autem tertius invenerit dies, ignis absumet.</span>
	<span class="versiculo"><sup>18</sup> Si quis de carnibus victimae pacificorum die tertio comederit, irrita fiet oblatio nec proderit offerenti; quin potius, quaecumque anima tali se edulio contaminarit, praevaricationis rea erit.</span>
	<span class="versiculo"><sup>19</sup> Caro, quae aliquid tetigerit immundum, non comedetur, sed comburetur igni; ceterum carne, qui fuerit mundus, vescetur.</span>
	<span class="versiculo"><sup>20</sup> Anima polluta, quae ederit de carnibus hostiae pacificorum, quae oblata est Domino, peribit de populis suis;</span>
	<span class="versiculo"><sup>21</sup> et, quae tetigerit immunditiam hominis vel iumenti, sive omnis rei abominabilis, quae polluere potest, et comederit de huiuscemodi carnibus, interibit de populis suis &#x201d;.</span>
	<span class="versiculo"><sup>22</sup> Locutusque est Dominus ad Moysen dicens:</span>
	<span class="versiculo"><sup>23</sup> &#x201c; Loquere filiis Israel: Adipem bovis et ovis et caprae non comedetis.</span>
	<span class="versiculo"><sup>24</sup> Adipem cadaveris morticini et eius animalis, quod a bestia laceratum est, habebitis in usus varios, sed non comedetis.</span>
	<span class="versiculo"><sup>25</sup> Si quis adipem, qui offertur in incensum Domini, comederit, peribit de populo suo.</span>
	<span class="versiculo"><sup>26</sup> Sanguinem quoque omnis animalis non sumetis in cibo, tam de avibus quam de pecoribus;</span>
	<span class="versiculo"><sup>27</sup> omnis anima, quae ederit sanguinem, peribit de populis suis &#x201d;.</span>
	<span class="versiculo"><sup>28</sup> Locutus est Dominus ad Moysen dicens:</span>
	<span class="versiculo"><sup>29</sup> &#x201c; Loquere filiis Israel: Qui offert victimam pacificorum Domino, afferat oblationem suam Domino de victima pacificorum.</span>
	<span class="versiculo"><sup>30</sup> Tenebit manibus incensa Domini, adipem scilicet et pectusculum afferet; pectusculum, ut elevetur coram Domino.</span>
	<span class="versiculo"><sup>31</sup> Et sacerdos adolebit adipem super altare; pectusculum autem erit Aaron et filiorum eius.</span>
	<span class="versiculo"><sup>32</sup> Armus quoque dexter de pacificorum hostiis cedet in munus sacerdotis.</span>
	<span class="versiculo"><sup>33</sup> Qui de filiis Aaron obtulerit sanguinem et adipem victimae pacificorum, ipse habebit armum dextrum in portione sua;</span>
	<span class="versiculo"><sup>34</sup> pectusculum enim elationis et armum donationis tuli a filiis Israel de hostiis eorum pacificis et dedi Aaron sacerdoti ac filiis eius, lege perpetua, ab omni populo Israel &#x201d;.</span>
	<span class="versiculo"><sup>35</sup> Haec est portio Aaron et filiorum eius de incensis Domini die, qua applicavit eos, ut sacerdotio fungerentur;</span>
	<span class="versiculo"><sup>36</sup> et quae praecepit dari eis Dominus a filiis Israel die, qua unxit eos, religione perpetua in generationibus eorum.</span>
	<span class="versiculo"><sup>37</sup> Ista est lex holocausti et oblationis similae et sacrificii pro peccato atque delicto et pro consecratione et pacificorum victimis,</span>
	<span class="versiculo"><sup>38</sup> quam constituit Dominus Moysi in monte Sinai, quando mandavit filiis Israel, ut offerrent oblationes suas Domino in deserto Sinai.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_leviticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
