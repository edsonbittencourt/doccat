<div>
    <span class="capitulo">5</span>
    <span class="versiculo"><sup>1</sup> Si peccaverit anima et audiverit vocem iurantis testisque fuerit, quod aut ipse vidit aut comperit, si non indicaverit, iniquitatem portabit;</span>
    <span class="versiculo"><sup>2</sup> vel si anima tetigerit aliquid immundum, sive cadaver bestiae sit aut iumenti vel reptilis, et absconditum fuerit ab eo, ipse immundus et reus erit;</span>
    <span class="versiculo"><sup>3</sup> aut si tetigerit quidquam de immunditia hominis iuxta omnem impuritatem, qua pollui solet, absconditumque fuerit ab eo, sed ipse cognoverit postea, subiacebit delicto;</span>
    <span class="versiculo"><sup>4</sup> aut si anima temere iuraverit et protulerit labiis suis, ut vel male quid faceret vel bene iuxta omnia, quae homines temere iurant, absconditumque fuerit ab eo, sed ipse postea intellexerit, delicto subiacebit;</span>
    <span class="versiculo"><sup>5</sup> si ergo reus factus fuerit uno ex istis, confiteatur peccatum suum</span>
    <span class="versiculo"><sup>6</sup> et offerat Domino sacrificium delicti pro peccato suo agnam de gregibus sive capram ut sacrificium pro peccato; expiabitque eum sacerdos a peccato eius.</span>
    <span class="versiculo"><sup>7</sup> Sin autem non potuerit offerre pecus, offerat ut sacrificium pro delicto duos turtures vel duos pullos columbarum Domino: unum in sacrificium pro peccato et alterum in holocaustum;</span>
    <span class="versiculo"><sup>8</sup> dabitque eos sacerdoti, qui primum offerens ut sacrificium pro peccato retorquebit caput eius ad pennulas, ita ut collo haereat et non penitus abrumpatur;</span>
    <span class="versiculo"><sup>9</sup> et asperget de sanguine eius parietem altaris; quidquid autem reliquum fuerit, faciet destillare ad fundamentum eius: sacrificium pro peccato est.</span>
    <span class="versiculo"><sup>10</sup> Alterum vero adolebit holocaustum, ut fieri solet; expiabitque eum sacerdos a peccato eius, et dimittetur ei.</span>
    <span class="versiculo"><sup>11</sup> Quod si non quiverit manus eius offerre duos turtures aut duos pullos columbarum, offeret pro peccato suo similae partem ephi decimam in sacrificium pro peccato; non mittet in eam oleum, nec turis aliquid imponet, quia sacrificium pro peccato est.</span>
    <span class="versiculo"><sup>12</sup> Tradetque eam sacerdoti, qui, plenum ex toto pugillum in memoriale hauriens, cremabit in altari super incensis Domini: sacrificium pro peccato est.</span>
    <span class="versiculo"><sup>13</sup> Et expiabit eum sacerdos et peccatum eius in uno ex his casibus, et propitius erit Dominus. Reliquam vero partem sacerdos habebit sicut in oblatione similae &#x201d;.</span>
    <span class="versiculo"><sup>14</sup> Locutus est Dominus ad Moysen dicens:</span>
    <span class="versiculo"><sup>15</sup> &#x201c; Anima, si praevaricans per errorem in his, quae Domino sunt sanctificata, peccaverit, offeret sacrificium pro delicto arietem immaculatum de gregibus iuxta aestimationem argenti siclorum pondere sanctuarii in paenitentiam;</span>
    <span class="versiculo"><sup>16</sup> ipsumque, quod intulit damni, restituet et quintam partem ponet supra tradens sacerdoti, qui expiabit eum offerens arietem, et dimittetur ei.</span>
    <span class="versiculo"><sup>17</sup> Anima, si peccaverit per ignorantiam feceritque unum ex his, quae Domini lege prohibentur, et peccati rea portaverit iniquitatem suam,</span>
    <span class="versiculo"><sup>18</sup> offeret arietem immaculatum de gregibus iuxta aestimationem sacerdoti, qui expiabit eum ab eo, quod nesciens fecerit, et dimittetur ei:</span>
    <span class="versiculo"><sup>19</sup> sacrificium pro delicto est, delinquens deliquit in Dominum &#x201d;.</span>
    <span class="versiculo"><sup>20</sup> Locutus est Dominus ad Moysen dicens:</span>
    <span class="versiculo"><sup>21</sup> &#x201c; Anima, quae peccaverit et, contempto Domino, negaverit proximo suo depositum, quod fidei eius creditum fuerat, vel vi aliquid extorserit aut calumniam fecerit,</span>
    <span class="versiculo"><sup>22</sup> sive rem perditam invenerit et infitians insuper peierarit in uno ex omnibus, in quibus peccare solent homines,</span>
    <span class="versiculo"><sup>23</sup> si quis sic peccaverit et deliquerit, reddet omnia, quae per rapinam vel calumniam abstulerit vel deposita retinuerit vel perdita invenerit</span>
    <span class="versiculo"><sup>24</sup> vel de quibus peierarit, et restituet integra et quintam insuper addet partem domino, cui damnum intulerat, in die sacrificii pro delicto.</span>
    <span class="versiculo"><sup>25</sup> Sacrificium pro delicto offeret Domino: arietem immaculatum de grege iuxta aestimationem;</span>
    <span class="versiculo"><sup>26</sup> qui expiabit eum coram Domino, et dimittetur illi pro singulis, quae faciendo peccaverit &#x201d;.</span>
</div>
