<div>
	<span class="capitulo">20</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Haec loqueris filiis Israel: Homo de filiis Israel et de advenis, qui habitant in Israel, si dederit de semine suo idolo Moloch, morte moriatur: populus terrae lapidabit eum.</span>
	<span class="versiculo"><sup>3</sup> Et ego ponam faciem meam contra illum; succidamque eum de medio populi sui, eo quod dederit de semine suo Moloch et contaminaverit sanctuarium meum ac polluerit nomen sanctum meum.</span>
	<span class="versiculo"><sup>4</sup> Quod si clauserit populus terrae oculos suos, ne videat hominem illum, qui dederit de semine suo Moloch, nec voluerit eum occidere,</span>
	<span class="versiculo"><sup>5</sup> ponam ego faciem meam super hominem illum et cognationem eius succidamque et ipsum et omnes, qui consenserunt ei, ut fornicarentur cum Moloch, de medio populi sui.</span>
	<span class="versiculo"><sup>6</sup> Anima, quae declinaverit ad pythones et hariolos et fornicata fuerit cum eis, ponam faciem meam contra eam et interficiam illam de medio populi sui.</span>
	<span class="versiculo"><sup>7</sup> Sanctificamini et estote sancti, quia ego Dominus Deus vester.</span>
	<span class="versiculo"><sup>8</sup> Custodite praecepta mea et facite ea. Ego Dominus, qui sanctifico vos.</span>
	<span class="versiculo"><sup>9</sup> Qui maledixerit patri suo et matri, morte moriatur; qui patri matrique maledixit, sanguis eius sit super eum.</span>
	<span class="versiculo"><sup>10</sup> Si moechatus quis fuerit cum uxore alterius et adulterium perpetrarit cum coniuge proximi sui, morte moriantur et moechus et adultera.</span>
	<span class="versiculo"><sup>11</sup> Qui dormierit cum noverca sua et revelaverit ignominiam patris sui, morte moriantur ambo: sanguis eorum sit super eos.</span>
	<span class="versiculo"><sup>12</sup> Si quis dormierit cum nuru sua, uterque moriatur, quia scelus operati sunt: sanguis eorum sit super eos.</span>
	<span class="versiculo"><sup>13</sup> Qui dormierit cum masculo coitu femineo, uterque operatus est nefas, morte moriantur: sit sanguis eorum super eos.</span>
	<span class="versiculo"><sup>14</sup> Qui supra uxorem filiam duxerit matrem eius, scelus operatus est: vivus ardebit cum eis, nec permanebit tantum nefas in medio vestri.</span>
	<span class="versiculo"><sup>15</sup> Qui cum iumento et pecore coierit, morte moriatur; pecus quoque occidite.</span>
	<span class="versiculo"><sup>16</sup> Mulier, quae succubuerit cuilibet iumento, simul interficies illam cum eo, morte moriantur: sanguis eorum sit super eos.</span>
	<span class="versiculo"><sup>17</sup> Qui acceperit sororem suam filiam patris sui vel filiam matris suae et viderit turpitudinem eius, illaque conspexerit fratris ignominiam, nefaria res est; occidentur in conspectu populi sui, eo quod turpitudinem sororis suae revelaverit, portabit iniquitatem suam.</span>
	<span class="versiculo"><sup>18</sup> Qui coierit cum muliere in fluxu menstruo et revelaverit turpitudinem eius &shy; fontem eius nudavit, ipsaque aperuit fontem sanguinis sui &shy; interficientur ambo de medio populi sui.</span>
	<span class="versiculo"><sup>19</sup> Turpitudinem materterae et amitae tuae non discooperies; qui hoc fecerit, ignominiam carnis suae nudavit; portabunt ambo iniquitatem suam.</span>
	<span class="versiculo"><sup>20</sup> Qui coierit cum uxore patrui vel avunculi sui et revelaverit ignominiam cognationis suae, portabunt ambo peccatum suum: absque liberis morientur.</span>
	<span class="versiculo"><sup>21</sup> Qui duxerit uxorem fratris sui, immunditia est, turpitudinem fratris sui revelavit: absque liberis erunt.</span>
	<span class="versiculo"><sup>22</sup> Custodite omnes leges meas atque omnia iudicia et facite ea, ne et vos evomat terra, quam intraturi estis et habitaturi.</span>
	<span class="versiculo"><sup>23</sup> Nolite ambulare in legitimis nationum, quas ego expulsurus sum ante vos. Omnia enim haec fecerunt, et abominatus sum eas</span>
	<span class="versiculo"><sup>24</sup> locutusque sum vobis: Vos possidebitis terram eorum, et ego dabo eam vobis in hereditatem, terram fluentem lacte et melle. Ego Dominus Deus vester, qui separavi vos a ceteris populis.</span>
	<span class="versiculo"><sup>25</sup> Separate ergo et vos iumentum mundum ab immundo et avem immundam a munda, ne polluatis animas vestras in pecore et in avibus et cunctis, quae moventur in terra, et quae vobis separavi tamquam immunda.</span>
	<span class="versiculo"><sup>26</sup> Eritis mihi sancti, quia sanctus sum ego Dominus et separavi vos a ceteris populis, ut essetis mei.</span>
	<span class="versiculo"><sup>27</sup> Vir sive mulier, in quibus pythonicus vel divinationis fuerit spiritus, morte moriantur; lapidibus obruent eos: sanguis eorum sit super illos &#x201d;.</span>
</div>
