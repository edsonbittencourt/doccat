<div>
	<span class="capitulo">17</span>
	<span class="versiculo"><sup>1</sup> Haec locutus est Iesus; et, sublevatis oculis suis in caelum, dixit: &#x201c; Pater, venit hora: clarifica Filium tuum, ut Filius clarificet te,</span>
	<span class="versiculo"><sup>2</sup> sicut dedisti ei potestatem omnis carnis, ut omne, quod dedisti ei, det eis vitam aeternam.</span>
	<span class="versiculo"><sup>3</sup> Haec est autem vita aeterna, ut cognoscant te solum verum Deum et, quem misisti, Iesum Christum.</span>
	<span class="versiculo"><sup>4</sup> Ego te clarificavi super terram; opus consummavi, quod dedisti mihi, ut faciam;</span>
	<span class="versiculo"><sup>5</sup> et nunc clarifica me tu, Pater, apud temetipsum claritate, quam habebam, priusquam mundus esset, apud te.</span>
	<span class="versiculo"><sup>6</sup> Manifestavi nomen tuum hominibus, quos dedisti mihi de mundo. Tui erant, et mihi eos dedisti, et sermonem tuum servaverunt.</span>
	<span class="versiculo"><sup>7</sup> Nunc cognoverunt quia omnia, quae dedisti mihi, abs te sunt,</span>
	<span class="versiculo"><sup>8</sup> quia verba, quae dedisti mihi, dedi eis; et ipsi acceperunt et cognoverunt vere quia a te exivi et crediderunt quia tu me misisti.</span>
	<span class="versiculo"><sup>9</sup> Ego pro eis rogo; non pro mundo rogo, sed pro his, quos dedisti mihi, quia tui sunt;</span>
	<span class="versiculo"><sup>10</sup> et mea omnia tua sunt, et tua mea; et clarificatus sum in eis.</span>
	<span class="versiculo"><sup>11</sup> Et iam non sum in mundo, et hi in mundo sunt, et ego ad te venio.
Pater sancte, serva eos in nomine tuo, quod dedisti mihi, ut sint unum sicut nos.</span>
	<span class="versiculo"><sup>12</sup> Cum essem cum eis, ego servabam eos in nomine tuo, quod dedisti mihi, et custodivi, et nemo ex his periit, nisi filius perditionis, ut Scriptura impleatur.</span>
	<span class="versiculo"><sup>13</sup> Nunc autem ad te venio et haec loquor in mundo, ut habeant gaudium meum impletum in semetipsis.</span>
	<span class="versiculo"><sup>14</sup> Ego dedi eis sermonem tuum, et mundus odio eos habuit, quia non sunt de mundo, sicut ego non sum de mundo.</span>
	<span class="versiculo"><sup>15</sup> Non rogo, ut tollas eos de mundo, sed ut serves eos ex Malo.</span>
	<span class="versiculo"><sup>16</sup> De mundo non sunt, sicut ego non sum de mundo.</span>
	<span class="versiculo"><sup>17</sup> Sanctifica eos in veritate; sermo tuus veritas est.</span>
	<span class="versiculo"><sup>18</sup> Sicut me misisti in mundum, et ego misi eos in mundum;</span>
	<span class="versiculo"><sup>19</sup> et pro eis ego sanctifico meipsum, ut sint et ipsi sanctificati in veritate.</span>
	<span class="versiculo"><sup>20</sup> Non pro his autem rogo tantum, sed et pro eis, qui credituri sunt per verbum eorum in me,</span>
	<span class="versiculo"><sup>21</sup> ut omnes unum sint, sicut tu, Pater, in me et ego in te, ut et ipsi in nobis unum sint; ut mundus credat quia tu me misisti.</span>
	<span class="versiculo"><sup>22</sup> Et ego claritatem, quam dedisti mihi, dedi illis, ut sint unum, sicut nos unum sumus;</span>
	<span class="versiculo"><sup>23</sup> ego in eis, et tu in me, ut sint consummati in unum; ut cognoscat mundus, quia tu me misisti et dilexisti eos, sicut me dilexisti.</span>
	<span class="versiculo"><sup>24</sup> Pater, quod dedisti mihi, volo, ut ubi ego sum, et illi sint mecum, ut videant claritatem meam, quam dedisti mihi, quia dilexisti me ante constitutionem mundi.</span>
	<span class="versiculo"><sup>25</sup> Pater iuste, et mundus te non cognovit; ego autem te cognovi, et hi cognoverunt quia tu me misisti;</span>
	<span class="versiculo"><sup>26</sup> et notum feci eis nomen tuum et notum faciam, ut dilectio, qua dilexisti me, in ipsis sit, et ego in ipsis &#x201d;.</span>
</div>
