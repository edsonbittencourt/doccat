<div>
    <span class="capitulo">4</span>
    <span class="versiculo"><sup>1</sup> Ut ergo cognovit Iesus quia audierunt pharisaei quia Iesus plures discipulos facit et baptizat quam Ioannes</span>
    <span class="versiculo"><sup>2</sup> &#x2014; quamquam Iesus ipse non baptizaret sed discipuli eius &#x2014;</span>
    <span class="versiculo"><sup>3</sup> reliquit Iudaeam et abiit iterum in Galilaeam.</span>
    <span class="versiculo"><sup>4</sup> Oportebat autem eum transire per Samariam.</span>
    <span class="versiculo"><sup>5</sup> Venit ergo in civitatem Samariae, quae dicitur Sichar, iuxta praedium, quod dedit Iacob Ioseph filio suo;</span>
    <span class="versiculo"><sup>6</sup> erat autem ibi fons Iacob. Iesus ergo fatigatus ex itinere sedebat sic super fontem; hora erat quasi sexta.</span>
    <span class="versiculo"><sup>7</sup> Venit mulier de Samaria haurire aquam. Dicit ei Iesus: &#x201c; Da mihi bibere &#x201d;;</span>
    <span class="versiculo"><sup>8</sup> discipuli enim eius abierant in civitatem, ut cibos emerent.</span>
    <span class="versiculo"><sup>9</sup> Dicit ergo ei mulier illa Samaritana: &#x201c; Quomodo tu, Iudaeus cum sis, bibere a me poscis, quae sum mulier Samaritana? &#x201d;. Non enim coutuntur Iudaei Samaritanis.</span>
    <span class="versiculo"><sup>10</sup> Respondit Iesus et dixit ei: &#x201c; Si scires donum Dei, et quis est, qui dicit tibi: &#x201c;Da mihi bibere&#x201d;, tu forsitan petisses ab eo, et dedisset tibi aquam vivam &#x201d;.</span>
    <span class="versiculo"><sup>11</sup> Dicit ei mulier: &#x201c; Domine, neque in quo haurias habes, et puteus altus est; unde ergo habes aquam vivam?</span>
    <span class="versiculo"><sup>12</sup> Numquid tu maior es patre nostro Iacob, qui dedit nobis puteum, et ipse ex eo bibit et filii eius et pecora eius? &#x201d;.</span>
    <span class="versiculo"><sup>13</sup> Respondit Iesus et dixit ei: &#x201c; Omnis, qui bibit ex aqua hac, sitiet iterum;</span>
    <span class="versiculo"><sup>14</sup> qui autem biberit ex aqua, quam ego dabo ei, non sitiet in aeternum; sed aqua, quam dabo ei, fiet in eo fons aquae salientis in vitam aeternam &#x201d;.</span>
    <span class="versiculo"><sup>15</sup> Dicit ad eum mulier: &#x201c; Domine, da mihi hanc aquam, ut non sitiam neque veniam huc haurire &#x201d;.</span>
    <span class="versiculo"><sup>16</sup> Dicit ei: &#x201c; Vade, voca virum tuum et veni huc &#x201d;.</span>
    <span class="versiculo"><sup>17</sup> Respondit mulier et dixit ei: &#x201c; Non habeo virum &#x201d;. Dicit ei Iesus: &#x201c; Bene dixisti: &#x201c;Non habeo virum&#x201d;;</span>
    <span class="versiculo"><sup>18</sup> quinque enim viros habuisti, et nunc, quem habes, non est tuus vir. Hoc vere dixisti &#x201d;.</span>
    <span class="versiculo"><sup>19</sup> Dicit ei mulier: &#x201c; Domine, video quia propheta es tu.</span>
    <span class="versiculo"><sup>20</sup> Patres nostri in monte hoc adoraverunt, et vos dicitis quia in Hierosolymis est locus, ubi adorare oportet &#x201d;.</span>
    <span class="versiculo"><sup>21</sup> Dicit ei Iesus: &#x201c; Crede mihi, mulier, quia venit hora, quando neque in monte hoc neque in Hierosolymis adorabitis Patrem.</span>
    <span class="versiculo"><sup>22</sup> Vos adoratis, quod nescitis; nos adoramus, quod scimus, quia salus ex Iudaeis est.</span>
    <span class="versiculo"><sup>23</sup> Sed venit hora, et nunc est, quando veri adoratores adorabunt Patrem in Spiritu et veritate; nam et Pater tales quaerit, qui adorent eum.</span>
    <span class="versiculo"><sup>24</sup> Spiritus est Deus, et eos, qui adorant eum, in Spiritu et veritate oportet adorare &#x201d;.</span>
    <span class="versiculo"><sup>25</sup> Dicit ei mulier: &#x201c; Scio quia Messias venit &#x2014; qui dicitur Christus C; cum venerit ille, nobis annuntiabit omnia &#x201d;.</span>
    <span class="versiculo"><sup>26</sup> Dicit ei Iesus: &#x201c; Ego sum, qui loquor tecum &#x201d;.</span>
    <span class="versiculo"><sup>27</sup> Et continuo venerunt discipuli eius et mirabantur quia cum muliere loquebatur; nemo tamen dixit: &#x201c; Quid quaeris aut quid loqueris cum ea? &#x201d;.</span>
    <span class="versiculo"><sup>28</sup> Reliquit ergo hydriam suam mulier et abiit in civitatem et dicit illis hominibus:</span>
    <span class="versiculo"><sup>29</sup> &#x201c; Venite, videte hominem, qui dixit mihi omnia, quaecumque feci; numquid ipse est Christus? &#x201d;.</span>
    <span class="versiculo"><sup>30</sup> Exierunt de civitate et veniebant ad eum.</span>
    <span class="versiculo"><sup>31</sup> Interea rogabant eum discipuli dicentes: &#x201c; Rabbi, manduca &#x201d;.</span>
    <span class="versiculo"><sup>32</sup> Ille autem dixit eis: &#x201c; Ego cibum habeo manducare, quem vos nescitis &#x201d;.</span>
    <span class="versiculo"><sup>33</sup> Dicebant ergo discipuli ad invicem: &#x201c; Numquid aliquis attulit ei manducare? &#x201d;.</span>
    <span class="versiculo"><sup>34</sup> Dicit eis Iesus: &#x201c; Meus cibus est, ut faciam voluntatem eius, qui misit me, et ut perficiam opus eius.</span>
    <span class="versiculo"><sup>35</sup> Nonne vos dicitis: &#x201c;Adhuc quattuor menses sunt, et messis venit&#x201d;? Ecce dico vobis: Levate oculos vestros et videte regiones, quia albae sunt ad messem! Iam</span>
    <span class="versiculo"><sup>36</sup> qui metit, mercedem accipit et congregat fructum in vitam aeternam, ut et qui seminat, simul gaudeat et qui metit.</span>
    <span class="versiculo"><sup>37</sup> In hoc enim est verbum verum: Alius est qui seminat, et alius est qui metit.</span>
    <span class="versiculo"><sup>38</sup> Ego misi vos metere, quod vos non laborastis; alii laboraverunt, et vos in laborem eorum introistis &#x201d;.</span>
    <span class="versiculo"><sup>39</sup> Ex civitate autem illa multi crediderunt in eum Samaritanorum propter verbum mulieris testimonium perhibentis: &#x201c; Dixit mihi omnia, quaecumque feci! &#x201d;.</span>
    <span class="versiculo"><sup>40</sup> Cum venissent ergo ad illum Samaritani, rogaverunt eum, ut apud ipsos maneret; et mansit ibi duos dies.</span>
    <span class="versiculo"><sup>41</sup> Et multo plures crediderunt propter sermonem eius;</span>
    <span class="versiculo"><sup>42</sup> et mulieri dicebant: &#x201c; Iam non propter tuam loquelam credimus; ipsi enim audivimus et scimus quia hic est vere Salvator mundi! &#x201d;.</span>
    <span class="versiculo"><sup>43</sup> Post duos autem dies exiit inde in Galilaeam;</span>
    <span class="versiculo"><sup>44</sup> ipse enim Iesus testimonium perhibuit, quia propheta in sua patria honorem non habet.</span>
    <span class="versiculo"><sup>45</sup> Cum ergo venisset in Galilaeam, exceperunt eum Galilaei, cum omnia vidissent, quae fecerat Hierosolymis in die festo; et ipsi enim venerant in diem festum.</span>
    <span class="versiculo"><sup>46</sup> Venit ergo iterum in Cana Galilaeae, ubi fecit aquam vinum. Et erat quidam regius, cuius filius infirmabatur Capharnaum;</span>
    <span class="versiculo"><sup>47</sup> hic, cum audisset quia Iesus advenerit a Iudaea in Galilaeam, abiit ad eum et rogabat, ut descenderet et sanaret filium eius; incipiebat enim mori.</span>
    <span class="versiculo"><sup>48</sup> Dixit ergo Iesus ad eum: &#x201c; Nisi signa et prodigia videritis, non credetis &#x201d;.</span>
    <span class="versiculo"><sup>49</sup> Dicit ad eum regius: &#x201c; Domine, descende priusquam moriatur puer meus &#x201d;.</span>
    <span class="versiculo"><sup>50</sup> Dicit ei Iesus: &#x201c; Vade. Filius tuus vivit &#x201d;. Credidit homo sermoni, quem dixit ei Iesus, et ibat.</span>
    <span class="versiculo"><sup>51</sup> Iam autem eo descendente, servi eius occurrerunt ei dicentes quia puer eius vivit.</span>
    <span class="versiculo"><sup>52</sup> Interrogabat ergo horam ab eis, in qua melius habuerit. Dixerunt ergo ei: &#x201c; Heri hora septima reliquit eum febris &#x201d;.</span>
    <span class="versiculo"><sup>53</sup> Cognovit ergo pater quia illa hora erat, in qua dixit ei Iesus: &#x201c; Filius tuus vivit &#x201d;, et credidit ipse et domus eius tota.</span>
    <span class="versiculo"><sup>54</sup> Hoc iterum secundum signum fecit Iesus, cum venisset a Iudaea in Galilaeam.</span>
</div>
