<div>
	<span class="capitulo">16</span>
	<span class="versiculo"><sup>1</sup> Haec locutus sum vobis, ut non scandalizemini.</span>
	<span class="versiculo"><sup>2</sup> Absque synagogis facient vos; sed venit hora, ut omnis, qui interficit vos, arbitretur obsequium se praestare Deo.</span>
	<span class="versiculo"><sup>3</sup> Et haec facient, quia non noverunt Patrem neque me.</span>
	<span class="versiculo"><sup>4</sup> Sed haec locutus sum vobis, ut, cum venerit hora eorum, reminiscamini eorum, quia ego dixi vobis. Haec autem vobis ab initio non dixi, quia vobiscum eram.</span>
	<span class="versiculo"><sup>5</sup> At nunc vado ad eum, qui me misit, et nemo ex vobis interrogat me: &#x201c;Quo vadis?&#x201d;.</span>
	<span class="versiculo"><sup>6</sup> Sed quia haec locutus sum vobis, tristitia implevit cor vestrum.</span>
	<span class="versiculo"><sup>7</sup> Sed ego veritatem dico vobis: Expedit vobis, ut ego vadam. Si enim non abiero, Paraclitus non veniet ad vos; si autem abiero, mittam eum ad vos.</span>
	<span class="versiculo"><sup>8</sup> Et cum venerit ille, arguet mundum de peccato et de iustitia et de iudicio:</span>
	<span class="versiculo"><sup>9</sup> de peccato quidem, quia non credunt in me;</span>
	<span class="versiculo"><sup>10</sup> de iustitia vero, quia ad Patrem vado, et iam non videtis me;</span>
	<span class="versiculo"><sup>11</sup> de iudicio autem, quia princeps mundi huius iudicatus est.</span>
	<span class="versiculo"><sup>12</sup> Adhuc multa habeo vobis dicere, sed non potestis portare modo.</span>
	<span class="versiculo"><sup>13</sup> Cum autem venerit ille, Spiritus veritatis, deducet vos in omnem veritatem; non enim loquetur a semetipso, sed quaecumque audiet, loquetur et, quae ventura sunt, annuntiabit vobis.</span>
	<span class="versiculo"><sup>14</sup> Ille me clarificabit, quia de meo accipiet et annuntiabit vobis.</span>
	<span class="versiculo"><sup>15</sup> Omnia, quaecumque habet Pater, mea sunt; propterea dixi quia de meo accipit et annuntiabit vobis.</span>
	<span class="versiculo"><sup>16</sup> Modicum, et iam non videtis me; et iterum modicum, et videbitis me &#x201d;.</span>
	<span class="versiculo"><sup>17</sup> Dixerunt ergo ex discipulis eius ad invicem: &#x201c; Quid est hoc, quod dicit nobis: &#x201c;Modicum, et non videtis me; et iterum modicum, et videbitis me&#x201d; et: &#x201c;Vado ad Patrem&#x201d;? &#x201d;.</span>
	<span class="versiculo"><sup>18</sup> Dicebant ergo: &#x201c; Quid est hoc, quod dicit: &#x201c;Modicum&#x201d;? Nescimus quid loquitur &#x201d;.</span>
	<span class="versiculo"><sup>19</sup> Cognovit Iesus quia volebant eum interrogare et dixit eis: &#x201c; De hoc quaeritis inter vos, quia dixi: &#x201c;Modicum, et non videtis me; et iterum modicum, et videbitis me&#x201d;?</span>
	<span class="versiculo"><sup>20</sup> Amen, amen dico vobis quia plorabitis et flebitis vos, mundus autem gaudebit; vos contristabimini, sed tristitia vestra vertetur in gaudium.</span>
	<span class="versiculo"><sup>21</sup> Mulier, cum parit, tristitiam habet, quia venit hora eius; cum autem pepererit puerum, iam non meminit pressurae propter gaudium, quia natus est homo in mundum.</span>
	<span class="versiculo"><sup>22</sup> Et vos igitur nunc quidem tristitiam habetis; iterum autem videbo vos, et gaudebit cor vestrum, et gaudium vestrum nemo tollit a vobis.</span>
	<span class="versiculo"><sup>23</sup> Et in illo die me non rogabitis quidquam.
Amen, amen dico vobis: Si quid petieritis Patrem in nomine meo, dabit vobis.</span>
	<span class="versiculo"><sup>24</sup> Usque modo non petistis quidquam in nomine meo. Petite et accipietis, ut gaudium vestrum sit plenum.</span>
	<span class="versiculo"><sup>25</sup> Haec in proverbiis locutus sum vobis; venit hora, cum iam non in proverbiis loquar vobis, sed palam de Patre annuntiabo vobis.</span>
	<span class="versiculo"><sup>26</sup> Illo die in nomine meo petetis, et non dico vobis quia ego rogabo Patrem de vobis;</span>
	<span class="versiculo"><sup>27</sup> ipse enim Pater amat vos, quia vos me amastis et credidistis quia ego a Deo exivi.</span>
	<span class="versiculo"><sup>28</sup> Exivi a Patre et veni in mundum; iterum relinquo mundum et vado ad Patrem &#x201d;.</span>
	<span class="versiculo"><sup>29</sup> Dicunt discipuli eius: &#x201c; Ecce nunc palam loqueris, et proverbium nullum dicis.</span>
	<span class="versiculo"><sup>30</sup> Nunc scimus quia scis omnia, et non opus est tibi, ut quis te interroget; in hoc credimus quia a Deo existi &#x201d;.</span>
	<span class="versiculo"><sup>31</sup> Respondit eis Iesus: &#x201c; Modo creditis?</span>
	<span class="versiculo"><sup>32</sup> Ecce venit hora et iam venit, ut dispergamini unusquisque in propria et me solum relinquatis; et non sum solus, quia Pater mecum est.</span>
	<span class="versiculo"><sup>33</sup> Haec locutus sum vobis, ut in me pacem habeatis; in mundo pressuram habetis, sed confidite, ego vici mundum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
