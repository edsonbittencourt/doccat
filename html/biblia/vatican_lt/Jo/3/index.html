<div>
	<span class="capitulo">3</span>
	<span class="versiculo"><sup>1</sup> Erat autem homo ex pharisaeis, Nicodemus nomine, princeps Iudaeorum;</span>
	<span class="versiculo"><sup>2</sup> hic venit ad eum nocte et dixit ei: &#x201c; Rabbi, scimus quia a Deo venisti magister; nemo enim potest haec signa facere, quae tu facis, nisi fuerit Deus cum eo &#x201d;.</span>
	<span class="versiculo"><sup>3</sup> Respondit Iesus et dixit ei: &#x201c; Amen, amen dico tibi: Nisi quis natus fuerit desuper, non potest videre regnum Dei &#x201d;.</span>
	<span class="versiculo"><sup>4</sup> Dicit ad eum Nicodemus: &#x201c; Quomodo potest homo nasci, cum senex sit? Numquid potest in ventrem matris suae iterato introire et nasci? &#x201d;.</span>
	<span class="versiculo"><sup>5</sup> Respondit Iesus: &#x201c; Amen, amen dico tibi: Nisi quis natus fuerit ex aqua et Spiritu, non potest introire in regnum Dei.</span>
	<span class="versiculo"><sup>6</sup> Quod natum est ex carne, caro est; et, quod natum est ex Spiritu, spiritus est.</span>
	<span class="versiculo"><sup>7</sup> Non mireris quia dixi tibi: Oportet vos nasci denuo.</span>
	<span class="versiculo"><sup>8</sup> Spiritus, ubi vult, spirat, et vocem eius audis, sed non scis unde veniat et quo vadat; sic est omnis, qui natus est ex Spiritu &#x201d;.</span>
	<span class="versiculo"><sup>9</sup> Respondit Nicodemus et dixit ei: &#x201c; Quomodo possunt haec fieri? &#x201d;.</span>
	<span class="versiculo"><sup>10</sup> Respondit Iesus et dixit ei: &#x201c; Tu es magister Israel et haec ignoras?</span>
	<span class="versiculo"><sup>11</sup> Amen, amen dico tibi: Quod scimus, loquimur et, quod vidimus, testamur; et testimonium nostrum non accipitis.</span>
	<span class="versiculo"><sup>12</sup> Si terrena dixi vobis, et non creditis, quomodo, si dixero vobis caelestia, credetis?</span>
	<span class="versiculo"><sup>13</sup> Et nemo ascendit in caelum, nisi qui descendit de caelo, Filius hominis.</span>
	<span class="versiculo"><sup>14</sup> Et sicut Moyses exaltavit serpentem in deserto, ita exaltari oportet Filium hominis,</span>
	<span class="versiculo"><sup>15</sup> ut omnis, qui credit, in ipso habeat vitam aeternam &#x201d;.</span>
	<span class="versiculo"><sup>16</sup> Sic enim dilexit Deus mundum, ut Filium suum unigenitum daret, ut omnis, qui credit in eum, non pereat, sed habeat vitam aeternam.</span>
	<span class="versiculo"><sup>17</sup> Non enim misit Deus Filium in mundum, ut iudicet mundum, sed ut salvetur mundus per ipsum.</span>
	<span class="versiculo"><sup>18</sup> Qui credit in eum, non iudicatur; qui autem non credit, iam iudicatus est, quia non credidit in nomen Unigeniti Filii Dei.</span>
	<span class="versiculo"><sup>19</sup> Hoc est autem iudicium: Lux venit in mundum, et dilexerunt homines magis tenebras quam lucem; erant enim eorum mala opera.</span>
	<span class="versiculo"><sup>20</sup> Omnis enim, qui mala agit, odit lucem et non venit ad lucem, ut non arguantur opera eius;</span>
	<span class="versiculo"><sup>21</sup> qui autem facit veritatem, venit ad lucem, ut manifestentur eius opera, quia in Deo sunt facta.</span>
	<span class="versiculo"><sup>22</sup> Post haec venit Iesus et discipuli eius in Iudaeam terram, et illic demorabatur cum eis et baptizabat.</span>
	<span class="versiculo"><sup>23</sup> Erat autem et Ioannes baptizans in Enon iuxta Salim, quia aquae multae erant illic, et adveniebant et baptizabantur;</span>
	<span class="versiculo"><sup>24</sup> nondum enim missus fuerat in carcerem Ioannes.</span>
	<span class="versiculo"><sup>25</sup> Facta est ergo quaestio ex discipulis Ioannis cum Iudaeo de purificatione.</span>
	<span class="versiculo"><sup>26</sup> Et venerunt ad Ioannem et dixerunt ei: &#x201c; Rabbi, qui erat tecum trans Iordanem, cui tu testimonium perhibuisti, ecce hic baptizat, et omnes veniunt ad eum! &#x201d;.</span>
	<span class="versiculo"><sup>27</sup> Respondit Ioannes et dixit: &#x201c; Non potest homo accipere quidquam, nisi fuerit ei datum de caelo.</span>
	<span class="versiculo"><sup>28</sup> Ipsi vos mihi testimonium perhibetis, quod dixerim: Non sum ego Christus, sed: Missus sum ante illum.</span>
	<span class="versiculo"><sup>29</sup> Qui habet sponsam, sponsus est; amicus autem sponsi, qui stat et audit eum, gaudio gaudet propter vocem sponsi. Hoc ergo gaudium meum impletum est.</span>
	<span class="versiculo"><sup>30</sup> Illum oportet crescere, me autem minui &#x201d;.</span>
	<span class="versiculo"><sup>31</sup> Qui de sursum venit, supra omnes est; qui est de terra, de terra est et de terra loquitur. Qui de caelo venit, supra omnes est;</span>
	<span class="versiculo"><sup>32</sup> et quod vidit et audivit, hoc testatur, et testimonium eius nemo accipit.</span>
	<span class="versiculo"><sup>33</sup> Qui accipit eius testimonium, signavit quia Deus verax est.</span>
	<span class="versiculo"><sup>34</sup> Quem enim misit Deus, verba Dei loquitur; non enim ad mensuram dat Spiritum.</span>
	<span class="versiculo"><sup>35</sup> Pater diligit Filium et omnia dedit in manu eius.</span>
	<span class="versiculo"><sup>36</sup> Qui credit in Filium, habet vitam aeternam; qui autem incredulus est Filio, non videbit vitam, sed ira Dei manet super eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
