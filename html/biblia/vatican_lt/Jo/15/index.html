<div>
	<span class="capitulo">15</span>
	<span class="versiculo"><sup>1</sup> Ego sum vitis vera, et Pater meus agricola est.</span>
	<span class="versiculo"><sup>2</sup> Omnem palmitem in me non ferentem fructum tollit eum; et omnem, qui fert fructum, purgat eum, ut fructum plus afferat.</span>
	<span class="versiculo"><sup>3</sup> Iam vos mundi estis propter sermonem, quem locutus sum vobis.</span>
	<span class="versiculo"><sup>4</sup> Manete in me, et ego in vobis. Sicut palmes non potest ferre fructum a semetipso, nisi manserit in vite, sic nec vos, nisi in me manseritis.</span>
	<span class="versiculo"><sup>5</sup> Ego sum vitis, vos palmites. Qui manet in me, et ego in eo, hic fert fructum multum, quia sine me nihil potestis facere.</span>
	<span class="versiculo"><sup>6</sup> Si quis in me non manserit, missus est foras sicut palmes et aruit; et colligunt eos et in ignem mittunt, et ardent.</span>
	<span class="versiculo"><sup>7</sup> Si manseritis in me, et verba mea in vobis manserint, quodcumque volueritis, petite, et fiet vobis.</span>
	<span class="versiculo"><sup>8</sup> In hoc clarificatus est Pater meus, ut fructum multum afferatis et efficiamini mei discipuli.</span>
	<span class="versiculo"><sup>9</sup> Sicut dilexit me Pater, et ego dilexi vos; manete in dilectione mea.</span>
	<span class="versiculo"><sup>10</sup> Si praecepta mea servaveritis, manebitis in dilectione mea, sicut ego Patris mei praecepta servavi et maneo in eius dilectione.</span>
	<span class="versiculo"><sup>11</sup> Haec locutus sum vobis, ut gaudium meum in vobis sit, et gaudium vestrum impleatur.</span>
	<span class="versiculo"><sup>12</sup> Hoc est praeceptum meum, ut diligatis invicem, sicut dilexi vos;</span>
	<span class="versiculo"><sup>13</sup> maiorem hac dilectionem nemo habet, ut animam suam quis ponat pro amicis suis.</span>
	<span class="versiculo"><sup>14</sup> Vos amici mei estis, si feceritis, quae ego praecipio vobis.</span>
	<span class="versiculo"><sup>15</sup> Iam non dico vos servos, quia servus nescit quid facit dominus eius; vos autem dixi amicos, quia omnia, quae audivi a Patre meo, nota feci vobis.</span>
	<span class="versiculo"><sup>16</sup> Non vos me elegistis, sed ego elegi vos et posui vos, ut vos eatis et fructum afferatis, et fructus vester maneat, ut quodcumque petieritis Patrem in nomine meo, det vobis.</span>
	<span class="versiculo"><sup>17</sup> Haec mando vobis, ut diligatis invicem.</span>
	<span class="versiculo"><sup>18</sup> Si mundus vos odit, scitote quia me priorem vobis odio habuit.</span>
	<span class="versiculo"><sup>19</sup> Si de mundo essetis, mundus, quod suum est, diligeret; quia vero de mundo non estis, sed ego elegi vos de mundo, propterea odit vos mundus.</span>
	<span class="versiculo"><sup>20</sup> Mementote sermonis, quem ego dixi vobis: Non est servus maior domino suo. Si me persecuti sunt, et vos persequentur; si sermonem meum servaverunt, et vestrum servabunt.</span>
	<span class="versiculo"><sup>21</sup> Sed haec omnia facient vobis propter nomen meum, quia nesciunt eum, qui misit me.</span>
	<span class="versiculo"><sup>22</sup> Si non venissem et locutus fuissem eis, peccatum non haberent; nunc autem excusationem non habent de peccato suo.</span>
	<span class="versiculo"><sup>23</sup> Qui me odit et Patrem meum odit.</span>
	<span class="versiculo"><sup>24</sup> Si opera non fecissem in eis, quae nemo alius fecit, peccatum non haberent; nunc autem et viderunt et oderunt et me et Patrem meum.</span>
	<span class="versiculo"><sup>25</sup> Sed ut impleatur sermo, qui in lege eorum scriptus est: &#x201c;Odio me habuerunt gratis&#x201d;.</span>
	<span class="versiculo"><sup>26</sup> Cum autem venerit Paraclitus, quem ego mittam vobis a Patre, Spiritum veritatis, qui a Patre procedit, ille testimonium perhibebit de me;</span>
	<span class="versiculo"><sup>27</sup> sed et vos testimonium perhibetis, quia ab initio mecum estis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
