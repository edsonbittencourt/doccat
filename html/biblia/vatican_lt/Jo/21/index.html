<div>
	<span class="capitulo">21</span>
	<span class="versiculo"><sup>1</sup> Postea manifestavit se iterum Iesus discipulis ad mare Tiberiadis; manifestavit autem sic.</span>
	<span class="versiculo"><sup>2</sup> Erant simul Simon Petrus et Thomas, qui dicitur Didymus, et Nathanael, qui erat a Cana Galilaeae, et filii Zebedaei et alii ex discipulis eius duo.</span>
	<span class="versiculo"><sup>3</sup> Dicit eis Simon Petrus: &#x201c; Vado piscari &#x201d;. Dicunt ei: &#x201c; Venimus et nos tecum &#x201d;. Exierunt et ascenderunt in navem; et illa nocte nihil prendiderunt.</span>
	<span class="versiculo"><sup>4</sup> Mane autem iam facto, stetit Iesus in litore; non tamen sciebant discipuli quia Iesus est.</span>
	<span class="versiculo"><sup>5</sup> Dicit ergo eis Iesus: &#x201c; Pueri, numquid pulmentarium habetis? &#x201d;. Responderunt ei: &#x201c; Non &#x201d;.</span>
	<span class="versiculo"><sup>6</sup> Ille autem dixit eis: &#x201c; Mittite in dexteram navigii rete et invenietis &#x201d;. Miserunt ergo et iam non valebant illud trahere a multitudine piscium.</span>
	<span class="versiculo"><sup>7</sup> Dicit ergo discipulus ille, quem diligebat Iesus, Petro: &#x201c; Dominus est! &#x201d;. Simon ergo Petrus, cum audisset quia Dominus est, tunicam succinxit se, erat enim nudus, et misit se in mare;</span>
	<span class="versiculo"><sup>8</sup> alii autem discipuli navigio venerunt, non enim longe erant a terra, sed quasi cubitis ducentis, trahentes rete piscium.</span>
	<span class="versiculo"><sup>9</sup> Ut ergo descenderunt in terram, vident prunas positas et piscem superpositum et panem.</span>
	<span class="versiculo"><sup>10</sup> Dicit eis Iesus: &#x201c; Afferte de piscibus, quos prendidistis nunc &#x201d;.</span>
	<span class="versiculo"><sup>11</sup> Ascendit ergo Simon Petrus et traxit rete in terram, plenum magnis piscibus centum quinquaginta tribus; et cum tanti essent, non est scissum rete.</span>
	<span class="versiculo"><sup>12</sup> Dicit eis Iesus: &#x201c; Venite, prandete &#x201d;. Nemo autem audebat discipulorum interrogare eum: &#x201c; Tu quis es? &#x201d;, scientes quia Dominus est.</span>
	<span class="versiculo"><sup>13</sup> Venit Iesus et accipit panem et dat eis et piscem similiter.</span>
	<span class="versiculo"><sup>14</sup> Hoc iam tertio manifestatus est Iesus discipulis, cum resurrexisset a mortuis.</span>
	<span class="versiculo"><sup>15</sup> Cum ergo prandissent, dicit Simoni Petro Iesus: &#x201c; Simon Ioannis, diligis me plus his? &#x201d;. Dicit ei: &#x201c; Etiam, Domine, tu scis quia amo te &#x201d;. Dicit ei: &#x201c; Pasce agnos meos &#x201d;.</span>
	<span class="versiculo"><sup>16</sup> Dicit ei iterum secundo: &#x201c; Simon Ioannis, diligis me? &#x201d;. Ait illi: &#x201c; Etiam, Domine, tu scis quia amo te &#x201d;. Dicit ei: &#x201c; Pasce oves meas &#x201d;.</span>
	<span class="versiculo"><sup>17</sup> Dicit ei tertio: &#x201c; Simon Ioannis, amas me? &#x201d;. Contristatus est Petrus quia dixit ei tertio: &#x201c; Amas me? &#x201d;, et dicit ei: &#x201c; Domine, tu omnia scis, tu cognoscis quia amo te &#x201d;. Dicit ei: &#x201c; Pasce oves meas.</span>
	<span class="versiculo"><sup>18</sup> Amen, amen dico tibi: Cum esses iunior, cingebas teipsum et ambulabas, ubi volebas; cum autem senueris, extendes manus tuas, et alius te cinget et ducet, quo non vis &#x201d;.</span>
	<span class="versiculo"><sup>19</sup> Hoc autem dixit significans qua morte clarificaturus esset Deum. Et hoc cum dixisset, dicit ei: &#x201c; Sequere me &#x201d;.</span>
	<span class="versiculo"><sup>20</sup> Conversus Petrus videt illum discipulum, quem diligebat Iesus, sequentem, qui et recubuit in cena super pectus eius et dixit: &#x201c; Domine, quis est qui tradit te? &#x201d;.</span>
	<span class="versiculo"><sup>21</sup> Hunc ergo cum vidisset Petrus, dicit Iesu: &#x201c; Domine, hic autem quid? &#x201d;.</span>
	<span class="versiculo"><sup>22</sup> Dicit ei Iesus: &#x201c; Si eum volo manere donec veniam, quid ad te? Tu me sequere &#x201d;.</span>
	<span class="versiculo"><sup>23</sup> Exivit ergo sermo iste in fratres, quia discipulus ille non moritur. Non autem dixit ei Iesus: &#x201c; Non moritur &#x201d;, sed: &#x201c; Si eum volo manere donec veniam, quid ad te? &#x201d;.</span>
	<span class="versiculo"><sup>24</sup> Hic est discipulus, qui testimonium perhibet de his et scripsit haec; et scimus quia verum est testimonium eius.</span>
	<span class="versiculo"><sup>25</sup> Sunt autem et alia multa, quae fecit Iesus; quae, si scribantur per singula, nec ipsum arbitror mundum capere eos, qui scribendi sunt, libros.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
