<div>
	<span class="capitulo">2</span>
	<span class="versiculo"><sup>1</sup> Et die tertio nuptiae factae sunt in Cana Galilaeae, et erat mater Iesu ibi;</span>
	<span class="versiculo"><sup>2</sup> vocatus est autem et Iesus et discipuli eius ad nuptias.</span>
	<span class="versiculo"><sup>3</sup> Et deficiente vino, dicit mater Iesu ad eum: &#x201c; Vinum non habent &#x201d;.</span>
	<span class="versiculo"><sup>4</sup> Et dicit ei Iesus: &#x201c; Quid mihi et tibi, mulier? Nondum venit hora mea &#x201d;.</span>
	<span class="versiculo"><sup>5</sup> Dicit mater eius ministris: &#x201c; Quodcumque dixerit vobis, facite &#x201d;.</span>
	<span class="versiculo"><sup>6</sup> Erant autem ibi lapideae hydriae sex positae secundum purificationem Iudaeorum, capientes singulae metretas binas vel ternas.</span>
	<span class="versiculo"><sup>7</sup> Dicit eis Iesus: &#x201c; Implete hydrias aqua &#x201d;. Et impleverunt eas usque ad summum.</span>
	<span class="versiculo"><sup>8</sup> Et dicit eis: &#x201c; Haurite nunc et ferte architriclino &#x201d;. Illi autem tulerunt.</span>
	<span class="versiculo"><sup>9</sup> Ut autem gustavit architriclinus aquam vinum factam et non sciebat unde esset, ministri autem sciebant, qui haurierant aquam, vocat sponsum architriclinus</span>
	<span class="versiculo"><sup>10</sup> et dicit ei: &#x201c; Omnis homo primum bonum vinum ponit et, cum inebriati fuerint, id quod deterius est; tu servasti bonum vinum usque adhuc &#x201d;.</span>
	<span class="versiculo"><sup>11</sup> Hoc fecit initium signorum Iesus in Cana Galilaeae et manifestavit gloriam suam, et crediderunt in eum discipuli eius.</span>
	<span class="versiculo"><sup>12</sup> Post hoc descendit Capharnaum ipse et mater eius et fratres eius et discipuli eius, et ibi manserunt non multis diebus.</span>
	<span class="versiculo"><sup>13</sup> Et prope erat Pascha Iudaeorum, et ascendit Hierosolymam Iesus.</span>
	<span class="versiculo"><sup>14</sup> Et invenit in templo vendentes boves et oves et columbas, et nummularios sedentes;</span>
	<span class="versiculo"><sup>15</sup> et cum fecisset flagellum de funiculis, omnes eiecit de templo, oves quoque et boves, et nummulariorum effudit aes et mensas subvertit;</span>
	<span class="versiculo"><sup>16</sup> et his, qui columbas vendebant, dixit: &#x201c; Auferte ista hinc! Nolite facere domum Patris mei domum negotiationis &#x201d;.</span>
	<span class="versiculo"><sup>17</sup> Recordati sunt discipuli eius quia scriptum est: &#x201c; Zelus domus tuae comedit me &#x201d;.</span>
	<span class="versiculo"><sup>18</sup> Responderunt ergo Iudaei et dixerunt ei: &#x201c; Quod signum ostendis nobis, quia haec facis? &#x201d;.</span>
	<span class="versiculo"><sup>19</sup> Respondit Iesus et dixit eis: &#x201c; Solvite templum hoc, et in tribus diebus excitabo illud &#x201d;.</span>
	<span class="versiculo"><sup>20</sup> Dixerunt ergo Iudaei: &#x201c; Quadraginta et sex annis aedificatum est templum hoc, et tu tribus diebus excitabis illud? &#x201d;.</span>
	<span class="versiculo"><sup>21</sup> Ille autem dicebat de templo corporis sui.</span>
	<span class="versiculo"><sup>22</sup> Cum ergo resurrexisset a mortuis, recordati sunt discipuli eius quia hoc dicebat, et crediderunt Scripturae et sermoni, quem dixit Iesus.</span>
	<span class="versiculo"><sup>23</sup> Cum autem esset Hierosolymis in Pascha, in die festo, multi crediderunt in nomine eius, videntes signa eius, quae faciebat.</span>
	<span class="versiculo"><sup>24</sup> Ipse autem Iesus non credebat semetipsum eis, eo quod ipse nosset omnes,</span>
	<span class="versiculo"><sup>25</sup> et quia opus ei non erat, ut quis testimonium perhiberet de homine; ipse enim sciebat quid esset in homine.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
