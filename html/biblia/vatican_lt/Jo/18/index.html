<div>
	<span class="capitulo">18</span>
	<span class="versiculo"><sup>1</sup> Haec cum dixisset Iesus, egressus est cum discipulis suis trans torrentem Cedron, ubi erat hortus, in quem introivit ipse et discipuli eius.</span>
	<span class="versiculo"><sup>2</sup> Sciebat autem et Iudas, qui tradebat eum, locum, quia frequenter Iesus convenerat illuc cum discipulis suis.</span>
	<span class="versiculo"><sup>3</sup> Iudas ergo, cum accepisset cohortem et a pontificibus et pharisaeis ministros, venit illuc cum lanternis et facibus et armis.</span>
	<span class="versiculo"><sup>4</sup> Iesus itaque sciens omnia, quae ventura erant super eum, processit et dicit eis: &#x201c; Quem quaeritis? &#x201d;.</span>
	<span class="versiculo"><sup>5</sup> Responderunt ei: &#x201c; Iesum Nazarenum &#x201d;. Dicit eis: &#x201c; Ego sum! &#x201d;. Stabat autem et Iudas, qui tradebat eum, cum ipsis.</span>
	<span class="versiculo"><sup>6</sup> Ut ergo dixit eis: &#x201c; Ego sum! &#x201d;, abierunt retrorsum et ceciderunt in terram.</span>
	<span class="versiculo"><sup>7</sup> Iterum ergo eos interrogavit: &#x201c; Quem quaeritis? &#x201d;. Illi autem dixerunt: &#x201c; Iesum Nazarenum &#x201d;.</span>
	<span class="versiculo"><sup>8</sup> Respondit Iesus: &#x201c; Dixi vobis: Ego sum! Si ergo me quaeritis, sinite hos abire &#x201d;,</span>
	<span class="versiculo"><sup>9</sup> ut impleretur sermo, quem dixit: &#x201c; Quos dedisti mihi, non perdidi ex ipsis quemquam &#x201d;.</span>
	<span class="versiculo"><sup>10</sup> Simon ergo Petrus, habens gladium, eduxit eum et percussit pontificis servum et abscidit eius auriculam dextram. Erat autem nomen servo Malchus.</span>
	<span class="versiculo"><sup>11</sup> Dixit ergo Iesus Petro: &#x201c; Mitte gladium in vaginam; calicem, quem dedit mihi Pater, non bibam illum? &#x201d;.</span>
	<span class="versiculo"><sup>12</sup> Cohors ergo et tribunus et ministri Iudaeorum comprehenderunt Iesum et ligaverunt eum</span>
	<span class="versiculo"><sup>13</sup> et adduxerunt ad Annam primum; erat enim socer Caiphae, qui erat pontifex anni illius.</span>
	<span class="versiculo"><sup>14</sup> Erat autem Caiphas, qui consilium dederat Iudaeis: &#x201c; Expedit unum hominem mori pro populo &#x201d;.</span>
	<span class="versiculo"><sup>15</sup> Sequebatur autem Iesum Simon Petrus et alius discipulus. Discipulus autem ille erat notus pontifici et introivit cum Iesu in atrium pontificis;</span>
	<span class="versiculo"><sup>16</sup> Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariae et introduxit Petrum.</span>
	<span class="versiculo"><sup>17</sup> Dicit ergo Petro ancilla ostiaria: &#x201c; Numquid et tu ex discipulis es hominis istius? &#x201d;. Dicit ille: &#x201c; Non sum! &#x201d;.</span>
	<span class="versiculo"><sup>18</sup> Stabant autem servi et ministri, qui prunas fecerant, quia frigus erat, et calefaciebant se; erat autem cum eis et Petrus stans et calefaciens se.</span>
	<span class="versiculo"><sup>19</sup> Pontifex ergo interrogavit Iesum de discipulis suis et de doctrina eius.</span>
	<span class="versiculo"><sup>20</sup> Respondit ei Iesus: &#x201c; Ego palam locutus sum mundo; ego semper docui in synagoga et in templo, quo omnes Iudaei conveniunt, et in occulto locutus sum nihil.</span>
	<span class="versiculo"><sup>21</sup> Quid me interrogas? Interroga eos, qui audierunt quid locutus sum ipsis; ecce hi sciunt, quae dixerim ego &#x201d;.</span>
	<span class="versiculo"><sup>22</sup> Haec autem cum dixisset, unus assistens ministrorum dedit alapam Iesu dicens: &#x201c; Sic respondes pontifici? &#x201d;.</span>
	<span class="versiculo"><sup>23</sup> Respondit ei Iesus: &#x201c; Si male locutus sum, testimonium perhibe de malo; si autem bene, quid me caedis? &#x201d;.</span>
	<span class="versiculo"><sup>24</sup> Misit ergo eum Annas ligatum ad Caipham pontificem.</span>
	<span class="versiculo"><sup>25</sup> Erat autem Simon Petrus stans et calefaciens se. Dixerunt ergo ei: &#x201c; Numquid et tu ex discipulis eius es? &#x201d;. Negavit ille et dixit: &#x201c; Non sum! &#x201d;.</span>
	<span class="versiculo"><sup>26</sup> Dicit unus ex servis pontificis, cognatus eius, cuius abscidit Petrus auriculam: &#x201c; Nonne ego te vidi in horto cum illo? &#x201d;.</span>
	<span class="versiculo"><sup>27</sup> Iterum ergo negavit Petrus; et statim gallus cantavit.</span>
	<span class="versiculo"><sup>28</sup> Adducunt ergo Iesum a Caipha in praetorium. Erat autem mane. Et ipsi non introierunt in praetorium, ut non contaminarentur, sed manducarent Pascha.</span>
	<span class="versiculo"><sup>29</sup> Exivit ergo Pilatus ad eos foras et dicit: &#x201c; Quam accusationem affertis adversus hominem hunc? &#x201d;.</span>
	<span class="versiculo"><sup>30</sup> Responderunt et dixerunt ei: &#x201c; Si non esset hic malefactor, non tibi tradidissemus eum &#x201d;.</span>
	<span class="versiculo"><sup>31</sup> Dixit ergo eis Pilatus: &#x201c; Accipite eum vos et secundum legem vestram iudicate eum! &#x201d;. Dixerunt ei Iudaei: &#x201c; Nobis non licet interficere quemquam &#x201d;,</span>
	<span class="versiculo"><sup>32</sup> ut sermo Iesu impleretur, quem dixit, significans qua esset morte moriturus.</span>
	<span class="versiculo"><sup>33</sup> Introivit ergo iterum in praetorium Pilatus et vocavit Iesum et dixit ei: &#x201c; Tu es rex Iudaeorum? &#x201d;.</span>
	<span class="versiculo"><sup>34</sup> Respondit Iesus: &#x201c; A temetipso tu hoc dicis, an alii tibi dixerunt de me? &#x201d;.</span>
	<span class="versiculo"><sup>35</sup> Respondit Pilatus: &#x201c; Numquid ego Iudaeus sum? Gens tua et pontifices tradiderunt te mihi; quid fecisti? &#x201d;.</span>
	<span class="versiculo"><sup>36</sup> Respondit Iesus: &#x201c; Regnum meum non est de mundo hoc; si ex hoc mundo esset regnum meum, ministri mei decertarent, ut non traderer Iudaeis; nunc autem meum regnum non est hinc &#x201d;.</span>
	<span class="versiculo"><sup>37</sup> Dixit itaque ei Pilatus: &#x201c; Ergo rex es tu? &#x201d;. Respondit Iesus: &#x201c; Tu dicis quia rex sum. Ego in hoc natus sum et ad hoc veni in mundum, ut testimonium perhibeam veritati; omnis, qui est ex veritate, audit meam vocem &#x201d;.</span>
	<span class="versiculo"><sup>38</sup> Dicit ei Pilatus: &#x201c; Quid est veritas? &#x201d;. Et cum hoc dixisset, iterum exivit ad Iudaeos et dicit eis: &#x201c; Ego nullam invenio in eo causam.</span>
	<span class="versiculo"><sup>39</sup> Est autem consuetudo vobis, ut unum dimittam vobis in Pascha; vultis ergo dimittam vobis regem Iudaeorum? &#x201d;.</span>
	<span class="versiculo"><sup>40</sup> Clamaverunt ergo rursum dicentes: &#x201c; Non hunc sed Barabbam! &#x201d;. Erat autem Barabbas latro.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
