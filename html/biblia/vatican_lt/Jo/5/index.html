<div>
	<span class="capitulo">5</span>
	<span class="versiculo"><sup>1</sup> Post haec erat dies festus Iudaeorum, et ascendit Iesus Hierosolymam.</span>
	<span class="versiculo"><sup>2</sup> Est autem Hierosolymis, super Probatica, piscina, quae cognominatur Hebraice
Bethsatha, quinque porticus habens.</span>
	<span class="versiculo"><sup>3</sup> In his iacebat multitudo languentium, caecorum, claudorum, aridorum.</span>
	<span class="versiculo"><sup>(4)</sup> </span>
	<span class="versiculo"><sup>5</sup> Erat autem quidam homo ibi triginta et octo annos habens in infirmitate sua.</span>
	<span class="versiculo"><sup>6</sup> Hunc cum vidisset Iesus iacentem, et cognovisset quia multum iam tempus habet, dicit ei: &#x201c; Vis sanus fieri? &#x201d;.</span>
	<span class="versiculo"><sup>7</sup> Respondit ei languidus: &#x201c; Domine, hominem non habeo, ut, cum turbata fuerit aqua, mittat me in piscinam; dum autem venio ego, alius ante me descendit &#x201d;.</span>
	<span class="versiculo"><sup>8</sup> Dicit ei Iesus: &#x201c; Surge, tolle grabatum tuum et ambula &#x201d;.</span>
	<span class="versiculo"><sup>9</sup> Et statim sanus factus est homo et sustulit grabatum suum et ambulabat.
Erat autem sabbatum in illo die.</span>
	<span class="versiculo"><sup>10</sup> Dicebant ergo Iudaei illi, qui sanatus fuerat: &#x201c; Sabbatum est, et non licet tibi tollere grabatum tuum &#x201d;.</span>
	<span class="versiculo"><sup>11</sup> Ille autem respondit eis: &#x201c; Qui me fecit sanum, ille mihi dixit: &#x201c;Tolle grabatum tuum et ambula&#x201d; &#x201d;.</span>
	<span class="versiculo"><sup>12</sup> Interrogaverunt eum: &#x201c; Quis est ille homo, qui dixit tibi: &#x201c;Tolle et ambula&#x201d;? &#x201d;.</span>
	<span class="versiculo"><sup>13</sup> Is autem, qui sanus fuerat effectus, nesciebat quis esset; Iesus enim declinavit a turba constituta in loco.</span>
	<span class="versiculo"><sup>14</sup> Postea invenit eum Iesus in templo et dixit illi: &#x201c; Ecce sanus factus es; iam noli peccare, ne deterius tibi aliquid contingat &#x201d;.</span>
	<span class="versiculo"><sup>15</sup> Abiit ille homo et nuntiavit Iudaeis quia Iesus esset, qui fecit eum sanum.</span>
	<span class="versiculo"><sup>16</sup> Et propterea persequebantur Iudaei Iesum, quia haec faciebat in sabbato.</span>
	<span class="versiculo"><sup>17</sup> Iesus autem respondit eis: &#x201c; Pater meus usque modo operatur, et ego operor &#x201d;.</span>
	<span class="versiculo"><sup>18</sup> Propterea ergo magis quaerebant eum Iudaei interficere, quia non solum solvebat sabbatum, sed et Patrem suum dicebat Deum, aequalem se faciens Deo.</span>
	<span class="versiculo"><sup>19</sup> Respondit itaque Iesus et dixit eis: &#x201c; Amen, amen dico vobis: Non potest Filius a se facere quidquam, nisi quod viderit Patrem facientem; quaecumque enim ille faciat, haec et Filius similiter facit.</span>
	<span class="versiculo"><sup>20</sup> Pater enim diligit Filium et omnia demonstrat ei, quae ipse facit, et maiora his demonstrabit ei opera, ut vos miremini.</span>
	<span class="versiculo"><sup>21</sup> Sicut enim Pater suscitat mortuos et vivificat, sic et Filius, quos vult, vivificat.</span>
	<span class="versiculo"><sup>22</sup> Neque enim Pater iudicat quemquam, sed iudicium omne dedit Filio,</span>
	<span class="versiculo"><sup>23</sup> ut omnes honorificent Filium, sicut honorificant Patrem. Qui non honorificat Filium, non honorificat Patrem, qui misit illum.</span>
	<span class="versiculo"><sup>24</sup> Amen, amen dico vobis: Qui verbum meum audit et credit ei, qui misit me, habet vitam aeternam et in iudicium non venit, sed transiit a morte in vitam.</span>
	<span class="versiculo"><sup>25</sup> Amen, amen dico vobis: Venit hora, et nunc est, quando mortui audient vocem Filii Dei et, qui audierint, vivent.</span>
	<span class="versiculo"><sup>26</sup> Sicut enim Pater habet vitam in semetipso, sic dedit et Filio vitam habere in semetipso;</span>
	<span class="versiculo"><sup>27</sup> et potestatem dedit ei iudicium facere, quia Filius hominis est.</span>
	<span class="versiculo"><sup>28</sup> Nolite mirari hoc, quia venit hora, in qua omnes, qui in monumentis sunt, audient vocem eius;</span>
	<span class="versiculo"><sup>29</sup> et procedent, qui bona fecerunt, in resurrectionem vitae, qui vero mala egerunt, in resurrectionem iudicii.</span>
	<span class="versiculo"><sup>30</sup> Non possum ego a meipso facere quidquam; sicut audio, iudico, et iudicium meum iustum est, quia non quaero voluntatem meam, sed voluntatem eius, qui misit me.</span>
	<span class="versiculo"><sup>31</sup> Si ego testimonium perhibeo de meipso, testimonium meum non est verum;</span>
	<span class="versiculo"><sup>32</sup> alius est, qui testimonium perhibet de me, et scio quia verum est testimonium, quod perhibet de me.</span>
	<span class="versiculo"><sup>33</sup> Vos misistis ad Ioannem, et testimonium perhibuit veritati;</span>
	<span class="versiculo"><sup>34</sup> ego autem non ab homine testimonium accipio, sed haec dico, ut vos salvi sitis.</span>
	<span class="versiculo"><sup>35</sup> Ille erat lucerna ardens et lucens; vos autem voluistis exsultare ad horam in luce eius.</span>
	<span class="versiculo"><sup>36</sup> Ego autem habeo testimonium maius Ioanne; opera enim, quae dedit mihi Pater, ut perficiam ea, ipsa opera, quae ego facio, testimonium perhibent de me, quia Pater me misit;</span>
	<span class="versiculo"><sup>37</sup> et, qui misit me, Pater, ipse testimonium perhibuit de me. Neque vocem eius umquam audistis neque speciem eius vidistis;</span>
	<span class="versiculo"><sup>38</sup> et verbum eius non habetis in vobis manens, quia, quem misit ille, huic vos non creditis.</span>
	<span class="versiculo"><sup>39</sup> Scrutamini Scripturas, quia vos putatis in ipsis vitam aeternam habere; et illae sunt, quae testimonium perhibent de me.</span>
	<span class="versiculo"><sup>40</sup> Et non vultis venire ad me, ut vitam habeatis.</span>
	<span class="versiculo"><sup>41</sup> Gloriam ab hominibus non accipio,</span>
	<span class="versiculo"><sup>42</sup> sed cognovi vos, quia dilectionem Dei non habetis in vobis.</span>
	<span class="versiculo"><sup>43</sup> Ego veni in nomine Patris mei, et non accipitis me; si alius venerit in nomine suo, illum accipietis.</span>
	<span class="versiculo"><sup>44</sup> Quomodo potestis vos credere, qui gloriam ab invicem accipitis, et gloriam, quae a solo est Deo, non quaeritis?</span>
	<span class="versiculo"><sup>45</sup> Nolite putare quia ego accusaturus sim vos apud Patrem; est qui accuset vos: Moyses, in quo vos speratis.</span>
	<span class="versiculo"><sup>46</sup> Si enim crederetis Moysi, crederetis forsitan et mihi; de me enim ille scripsit.</span>
	<span class="versiculo"><sup>47</sup> Si autem illius litteris non creditis, quomodo meis verbis credetis? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
