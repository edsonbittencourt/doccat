<div>
	<span class="capitulo">12</span>
	<span class="versiculo"><sup>1</sup> Iesus ergo ante sex dies Paschae venit Bethaniam, ubi erat Lazarus, quem suscitavit a mortuis Iesus.</span>
	<span class="versiculo"><sup>2</sup> Fecerunt ergo ei cenam ibi, et Martha ministrabat, Lazarus vero unus erat ex discumbentibus cum eo.</span>
	<span class="versiculo"><sup>3</sup> Maria ergo accepit libram unguenti nardi puri, pretiosi, et unxit pedes Iesu et extersit capillis suis pedes eius; domus autem impleta est ex odore unguenti.</span>
	<span class="versiculo"><sup>4</sup> Dicit autem Iudas Iscariotes, unus ex discipulis eius, qui erat eum traditurus:</span>
	<span class="versiculo"><sup>5</sup> &#x201c; Quare hoc unguentum non veniit trecentis denariis et datum est egenis? &#x201d;.</span>
	<span class="versiculo"><sup>6</sup> Dixit autem hoc, non quia de egenis pertinebat ad eum, sed quia fur erat et, loculos habens, ea, quae mittebantur, portabat.</span>
	<span class="versiculo"><sup>7</sup> Dixit ergo Iesus: &#x201c; Sine illam, ut in diem sepulturae meae servet illud.</span>
	<span class="versiculo"><sup>8</sup> Pauperes enim semper habetis vobiscum, me autem non semper habetis &#x201d;.</span>
	<span class="versiculo"><sup>9</sup> Cognovit ergo turba multa ex Iudaeis quia illic est, et venerunt non propter Iesum tantum, sed ut et Lazarum viderent, quem suscitavit a mortuis.</span>
	<span class="versiculo"><sup>10</sup> Cogitaverunt autem principes sacerdotum, ut et Lazarum interficerent,</span>
	<span class="versiculo"><sup>11</sup> quia multi propter illum abibant ex Iudaeis et credebant in Iesum.</span>
	<span class="versiculo"><sup>12</sup> In crastinum turba multa, quae venerat ad diem festum, cum audissent quia venit Iesus Hierosolymam,</span>
	<span class="versiculo"><sup>13</sup> acceperunt ramos palmarum et processerunt obviam ei et clamabant:
&#x201c; Hosanna!
Benedictus, qui venit in nomine Domini, et rex Israel! &#x201d;.</span>
	<span class="versiculo"><sup>14</sup> Invenit autem Iesus asellum et sedit super eum, sicut scriptum est:</span>
	<span class="versiculo"><sup>15</sup> &#x201c; Noli timere, filia Sion.
Ecce rex tuus venit
sedens super pullum asinae &#x201d;.</span>
	<span class="versiculo"><sup>16</sup> Haec non cognoverunt discipuli eius primum, sed quando glorificatus est Iesus, tunc recordati sunt quia haec erant scripta de eo, et haec fecerunt ei.</span>
	<span class="versiculo"><sup>17</sup> Testimonium ergo perhibebat turba, quae erat cum eo, quando Lazarum vocavit de monumento et suscitavit eum a mortuis.</span>
	<span class="versiculo"><sup>18</sup> Propterea et obviam venit ei turba, quia audierunt eum fecisse hoc signum.</span>
	<span class="versiculo"><sup>19</sup> Pharisaei ergo dixerunt ad semetipsos: &#x201c; Videtis quia nihil proficitis? Ecce mundus post eum abiit! &#x201d;.</span>
	<span class="versiculo"><sup>20</sup> Erant autem Graeci quidam ex his, qui ascenderant, ut adorarent in die festo;</span>
	<span class="versiculo"><sup>21</sup> hi ergo accesserunt ad Philippum, qui erat a Bethsaida Galilaeae, et rogabant eum dicentes: &#x201c; Domine, volumus Iesum videre &#x201d;.</span>
	<span class="versiculo"><sup>22</sup> Venit Philippus et dicit Andreae; venit Andreas et Philippus et dicunt Iesu.</span>
	<span class="versiculo"><sup>23</sup> Iesus autem respondet eis dicens: &#x201c; Venit hora, ut glorificetur Filius hominis.</span>
	<span class="versiculo"><sup>24</sup> Amen, amen dico vobis: Nisi granum frumenti cadens in terram mortuum fuerit, ipsum solum manet; si autem mortuum fuerit, multum fructum affert.</span>
	<span class="versiculo"><sup>25</sup> Qui amat animam suam, perdit eam; et, qui odit animam suam in hoc mundo, in vitam aeternam custodiet eam.</span>
	<span class="versiculo"><sup>26</sup> Si quis mihi ministrat, me sequatur, et ubi sum ego, illic et minister meus erit; si quis mihi ministraverit, honorificabit eum Pater.</span>
	<span class="versiculo"><sup>27</sup> Nunc anima mea turbata est. Et quid dicam? Pater, salvifica me ex hora hac? Sed propterea veni in horam hanc.</span>
	<span class="versiculo"><sup>28</sup> Pater, glorifica tuum nomen! &#x201d;. Venit ergo vox de caelo: &#x201c; Et glorificavi et iterum glorificabo &#x201d;.</span>
	<span class="versiculo"><sup>29</sup> Turba ergo, quae stabat et audierat, dicebat tonitruum factum esse; alii dicebant: &#x201c; Angelus ei locutus est &#x201d;.</span>
	<span class="versiculo"><sup>30</sup> Respondit Iesus et dixit: &#x201c; Non propter me vox haec facta est sed propter vos.</span>
	<span class="versiculo"><sup>31</sup> Nunc iudicium est huius mundi, nunc princeps huius mundi eicietur foras;</span>
	<span class="versiculo"><sup>32</sup> et ego, si exaltatus fuero a terra, omnes traham ad meipsum &#x201d;.</span>
	<span class="versiculo"><sup>33</sup> Hoc autem dicebat significans, qua morte esset moriturus.</span>
	<span class="versiculo"><sup>34</sup> Respondit ergo ei turba: &#x201c; Nos audivimus ex Lege, quia Christus manet in aeternum; et quomodo tu dicis: &#x201c;Oportet exaltari Filium hominis&#x201d;? Quis est iste Filius hominis? &#x201d;.</span>
	<span class="versiculo"><sup>35</sup> Dixit ergo eis Iesus: &#x201c; Adhuc modicum tempus lumen in vobis est. Ambulate, dum lucem habetis, ut non tenebrae vos comprehendant; et, qui ambulat in tenebris, nescit quo vadat.</span>
	<span class="versiculo"><sup>36</sup> Dum lucem habetis, credite in lucem, ut filii lucis fiatis &#x201d;. Haec locutus est Iesus et abiit et abscondit se ab eis.</span>
	<span class="versiculo"><sup>37</sup> Cum autem tanta signa fecisset coram eis, non credebant in eum,</span>
	<span class="versiculo"><sup>38</sup> ut sermo Isaiae prophetae impleretur, quem dixit:
&#x201c; Domine, quis credidit auditui nostro,
et brachium Domini cui revelatum est? &#x201d;.</span>
	<span class="versiculo"><sup>39</sup> Propterea non poterant credere, quia iterum dixit Isaias:</span>
	<span class="versiculo"><sup>40</sup> &#x201c; Excaecavit oculos eorum
et induravit eorum cor,
ut non videant oculis
et intellegant corde et convertantur,
et sanem eos &#x201d;.</span>
	<span class="versiculo"><sup>41</sup> Haec dixit Isaias, quia vidit gloriam eius et locutus est de eo.</span>
	<span class="versiculo"><sup>42</sup> Verumtamen et ex principibus multi crediderunt in eum, sed propter pharisaeos non confitebantur, ut de synagoga non eicerentur;</span>
	<span class="versiculo"><sup>43</sup> dilexerunt enim gloriam hominum magis quam gloriam Dei.</span>
	<span class="versiculo"><sup>44</sup> Iesus autem clamavit et dixit: &#x201c; Qui credit in me, non credit in me sed in eum, qui misit me;</span>
	<span class="versiculo"><sup>45</sup> et, qui videt me, videt eum, qui misit me.</span>
	<span class="versiculo"><sup>46</sup> Ego lux in mundum veni, ut omnis, qui credit in me, in tenebris non maneat.</span>
	<span class="versiculo"><sup>47</sup> Et si quis audierit verba mea et non custodierit, ego non iudico eum; non enim veni, ut iudicem mundum, sed ut salvificem mundum.</span>
	<span class="versiculo"><sup>48</sup> Qui spernit me et non accipit verba mea, habet, qui iudicet eum: sermo, quem locutus sum, ille iudicabit eum in novissimo die,</span>
	<span class="versiculo"><sup>49</sup> quia ego ex meipso non sum locutus, sed, qui misit me, Pater, ipse mihi mandatum dedit quid dicam et quid loquar.</span>
	<span class="versiculo"><sup>50</sup> Et scio quia mandatum eius vita aeterna est. Quae ergo ego loquor, sicut dixit mihi Pater, sic loquor &#x201d;.</span>
</div>
