<div>
	<span class="capitulo">20</span>
	<span class="versiculo"><sup>1</sup> Prima autem sabbatorum Maria Magdalene venit mane, cum adhuc tenebrae essent, ad monumentum et videt lapidem sublatum a monumento.</span>
	<span class="versiculo"><sup>2</sup> Currit ergo et venit ad Simonem Petrum et ad alium discipulum, quem amabat Iesus, et dicit eis: &#x201c; Tulerunt Dominum de monumento, et nescimus, ubi posuerunt eum! &#x201d;.</span>
	<span class="versiculo"><sup>3</sup> Exiit ergo Petrus et ille alius discipulus, et veniebant ad monumentum.</span>
	<span class="versiculo"><sup>4</sup> Currebant autem duo simul, et ille alius discipulus praecucurrit citius Petro et venit primus ad monumentum;</span>
	<span class="versiculo"><sup>5</sup> et cum se inclinasset, videt posita linteamina, non tamen introivit.</span>
	<span class="versiculo"><sup>6</sup> Venit ergo et Simon Petrus sequens eum et introivit in monumentum; et videt linteamina posita</span>
	<span class="versiculo"><sup>7</sup> et sudarium, quod fuerat super caput eius, non cum linteaminibus positum, sed separatim involutum in unum locum.</span>
	<span class="versiculo"><sup>8</sup> Tunc ergo introivit et alter discipulus, qui venerat primus ad monumentum, et vidit et credidit.</span>
	<span class="versiculo"><sup>9</sup> Nondum enim sciebant Scripturam, quia oportet eum a mortuis resurgere.</span>
	<span class="versiculo"><sup>10</sup> Abierunt ergo iterum ad semetipsos discipuli.</span>
	<span class="versiculo"><sup>11</sup> Maria autem stabat ad monumentum foris plorans. Dum ergo fleret, inclinavit se in monumentum</span>
	<span class="versiculo"><sup>12</sup> et videt duos angelos in albis sedentes, unum ad caput et unum ad pedes, ubi positum fuerat corpus Iesu.</span>
	<span class="versiculo"><sup>13</sup> Et dicunt ei illi: &#x201c; Mulier, quid ploras? &#x201d;. Dicit eis: &#x201c; Tulerunt Dominum meum, et nescio, ubi posuerunt eum &#x201d;.</span>
	<span class="versiculo"><sup>14</sup> Haec cum dixisset, conversa est retrorsum et videt Iesum stantem; et non sciebat quia Iesus est.</span>
	<span class="versiculo"><sup>15</sup> Dicit ei Iesus: &#x201c; Mulier, quid ploras? Quem quaeris? &#x201d;. Illa, existimans quia hortulanus esset, dicit ei: &#x201c; Domine, si tu sustulisti eum, dicito mihi, ubi posuisti eum, et ego eum tollam &#x201d;.</span>
	<span class="versiculo"><sup>16</sup> Dicit ei Iesus: &#x201c; Maria! &#x201d;. Conversa illa dicit ei Hebraice: &#x201c; Rabbuni! &#x201d; &#x2014; quod dicitur Magister &#x2014;.</span>
	<span class="versiculo"><sup>17</sup> Dicit ei Iesus: &#x201c; Iam noli me tenere, nondum enim ascendi ad Patrem; vade autem ad fratres meos et dic eis: Ascendo ad Patrem meum et Patrem vestrum, et Deum meum et Deum vestrum &#x201d;.</span>
	<span class="versiculo"><sup>18</sup> Venit Maria Magdalene annuntians discipulis: &#x201c; Vidi Dominum! &#x201d;, et quia haec dixit ei.</span>
	<span class="versiculo"><sup>19</sup> Cum esset ergo sero die illa prima sabbatorum, et fores essent clausae, ubi erant discipuli, propter metum Iudaeorum, venit Iesus et stetit in medio et dicit eis: &#x201c; Pax vobis! &#x201d;.</span>
	<span class="versiculo"><sup>20</sup> Et hoc cum dixisset, ostendit eis manus et latus. Gavisi sunt ergo discipuli, viso Domino.</span>
	<span class="versiculo"><sup>21</sup> Dixit ergo eis iterum: &#x201c; Pax vobis! Sicut misit me Pater, et ego mitto vos &#x201d;.</span>
	<span class="versiculo"><sup>22</sup> Et cum hoc dixisset, insufflavit et dicit eis: &#x201c; Accipite Spiritum Sanctum.</span>
	<span class="versiculo"><sup>23</sup> Quorum remiseritis peccata, remissa sunt eis; quorum retinueritis, retenta sunt &#x201d;.</span>
	<span class="versiculo"><sup>24</sup> Thomas autem, unus ex Duodecim, qui dicitur Didymus, non erat cum eis, quando venit Iesus.</span>
	<span class="versiculo"><sup>25</sup> Dicebant ergo ei alii discipuli: &#x201c; Vidimus Dominum! &#x201d;. Ille autem dixit eis: &#x201c; Nisi videro in manibus eius signum clavorum et mittam digitum meum in signum clavorum et mittam manum meam in latus eius, non credam &#x201d;.</span>
	<span class="versiculo"><sup>26</sup> Et post dies octo iterum erant discipuli eius intus, et Thomas cum eis. Venit Iesus ianuis clausis et stetit in medio et dixit: &#x201c; Pax vobis! &#x201d;.</span>
	<span class="versiculo"><sup>27</sup> Deinde dicit Thomae: &#x201c; Infer digitum tuum huc et vide manus meas et affer manum tuam et mitte in latus meum; et noli fieri incredulus sed fidelis! &#x201d;.</span>
	<span class="versiculo"><sup>28</sup> Respondit Thomas et dixit ei: &#x201c; Dominus meus et Deus meus! &#x201d;.</span>
	<span class="versiculo"><sup>29</sup> Dicit ei Iesus: &#x201c; Quia vidisti me, credidisti. Beati, qui non viderunt et crediderunt! &#x201d;.</span>
	<span class="versiculo"><sup>30</sup> Multa quidem et alia signa fecit Iesus in conspectu discipulorum suorum, quae non sunt scripta in libro hoc;</span>
	<span class="versiculo"><sup>31</sup> haec autem scripta sunt, ut credatis quia Iesus est Christus Filius Dei et ut credentes vitam habeatis in nomine eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
