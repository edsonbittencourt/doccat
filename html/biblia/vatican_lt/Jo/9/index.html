<div>
    <span class="capitulo">9</span>
    <span class="versiculo"><sup>1</sup> Et praeteriens vidit hominem caecum a nativitate.</span>
    <span class="versiculo"><sup>2</sup> Et interro gaverunt eum discipuli sui dicentes: &#x201c; Rabbi, quis peccavit, hic aut parentes eius, ut caecus nasceretur? &#x201d;.</span>
    <span class="versiculo"><sup>3</sup> Respondit Iesus: &#x201c; Neque hic peccavit neque parentes eius, sed ut manifestentur opera Dei in illo.</span>
    <span class="versiculo"><sup>4</sup> Nos oportet operari opera eius, qui misit me, donec dies est; venit nox, quando nemo potest operari.</span>
    <span class="versiculo"><sup>5</sup> Quamdiu in mundo sum, lux sum mundi &#x201d;.</span>
    <span class="versiculo"><sup>6</sup> Haec cum dixisset, exspuit in terram et fecit lutum ex sputo et linivit lutum super oculos eius</span>
    <span class="versiculo"><sup>7</sup> et dixit ei: &#x201c; Vade, lava in natatoria Siloae! &#x201d; &#x2014; quod interpretatur Missus &#x2014;. Abiit ergo et lavit et venit videns.</span>
    <span class="versiculo"><sup>8</sup> Itaque vicini et, qui videbant eum prius quia mendicus erat, dicebant: &#x201c; Nonne hic est, qui sedebat et mendicabat? &#x201d;;</span>
    <span class="versiculo"><sup>9</sup> alii dicebant: &#x201c; Hic est! &#x201d;; alii dicebant: &#x201c; Nequaquam, sed similis est eius! &#x201d;. Ille dicebat: &#x201c; Ego sum! &#x201d;.</span>
    <span class="versiculo"><sup>10</sup> Dicebant ergo ei: &#x201c; Quomodo igitur aperti sunt oculi tibi? &#x201d;.</span>
    <span class="versiculo"><sup>11</sup> Respondit ille: &#x201c; Homo, qui dicitur Iesus, lutum fecit et unxit oculos meos et dixit mihi: &#x201c;Vade ad Siloam et lava! &#x201c;. Abii ergo et lavi et vidi &#x201d;.</span>
    <span class="versiculo"><sup>12</sup> Et dixerunt ei: &#x201c; Ubi est ille? &#x201d;. Ait: &#x201c; Nescio &#x201d;.</span>
    <span class="versiculo"><sup>13</sup> Adducunt eum ad pharisaeos, qui caecus fuerat.</span>
    <span class="versiculo"><sup>14</sup> Erat autem sabbatum, in qua die lutum fecit Iesus et aperuit oculos eius.</span>
    <span class="versiculo"><sup>15</sup> Iterum ergo interrogabant et eum pharisaei quomodo vidisset. Ille autem dixit eis: &#x201c; Lutum posuit super oculos meos, et lavi et video &#x201d;.</span>
    <span class="versiculo"><sup>16</sup> Dicebant ergo ex pharisaeis quidam: &#x201c; Non est hic homo a Deo, quia sabbatum non custodit! &#x201d;; alii autem dicebant: &#x201c; Quomodo potest homo peccator haec signa facere? &#x201d;. Et schisma erat in eis.</span>
    <span class="versiculo"><sup>17</sup> Dicunt ergo caeco iterum: &#x201c; Tu quid dicis de eo quia aperuit oculos tuos? &#x201d;. Ille autem dixit: &#x201c; Propheta est! &#x201d;.</span>
    <span class="versiculo"><sup>18</sup> Non crediderunt ergo Iudaei de illo quia caecus fuisset et vidisset, donec vocaverunt parentes eius, qui viderat.</span>
    <span class="versiculo"><sup>19</sup> Et interrogaverunt eos dicentes: &#x201c; Hic est filius vester, quem vos dicitis quia caecus natus est? Quomodo ergo nunc videt? &#x201d;.</span>
    <span class="versiculo"><sup>20</sup> Responderunt ergo parentes eius et dixerunt: &#x201c; Scimus quia hic est filius noster et quia caecus natus est.</span>
    <span class="versiculo"><sup>21</sup> Quomodo autem nunc videat nescimus, aut quis eius aperuit oculos nos nescimus; ipsum interrogate. Aetatem habet; ipse de se loquetur! &#x201d;.</span>
    <span class="versiculo"><sup>22</sup> Haec dixerunt parentes eius, quia timebant Iudaeos; iam enim conspiraverant Iudaei, ut, si quis eum confiteretur Christum, extra synagogam fieret.</span>
    <span class="versiculo"><sup>23</sup> Propterea parentes eius dixerunt: &#x201c; Aetatem habet; ipsum interrogate! &#x201d;.</span>
    <span class="versiculo"><sup>24</sup> Vocaverunt ergo rursum hominem, qui fuerat caecus, et dixerunt ei: &#x201c; Da gloriam Deo! Nos scimus quia hic homo peccator est &#x201d;.</span>
    <span class="versiculo"><sup>25</sup> Respondit ergo ille: &#x201c; Si peccator est nescio; unum scio quia, caecus cum essem, modo video &#x201d;.</span>
    <span class="versiculo"><sup>26</sup> Dixerunt ergo illi: &#x201c; Quid fecit tibi? Quomodo aperuit oculos tuos? &#x201d;.</span>
    <span class="versiculo"><sup>27</sup> Respondit eis: &#x201c; Dixi vobis iam, et non audistis; quid iterum vultis audire? Numquid et vos vultis discipuli eius fieri? &#x201d;.</span>
    <span class="versiculo"><sup>28</sup> Et maledixerunt ei et dixerunt: &#x201c; Tu discipulus illius es, nos autem Moysis discipuli sumus.</span>
    <span class="versiculo"><sup>29</sup> Nos scimus quia Moysi locutus est Deus; hunc autem nescimus unde sit &#x201d;.</span>
    <span class="versiculo"><sup>30</sup> Respondit homo et dixit eis: &#x201c; In hoc enim mirabile est, quia vos nescitis unde sit, et aperuit meos oculos!</span>
    <span class="versiculo"><sup>31</sup> Scimus quia peccatores Deus non audit; sed, si quis Dei cultor est et voluntatem eius facit, hunc exaudit.</span>
    <span class="versiculo"><sup>32</sup> A saeculo non est auditum quia aperuit quis oculos caeci nati;</span>
    <span class="versiculo"><sup>33</sup> nisi esset hic a Deo, non poterat facere quidquam &#x201d;.</span>
    <span class="versiculo"><sup>34</sup> Responderunt et dixerunt ei: &#x201c; In peccatis tu natus es totus et tu doces nos? &#x201d;. Et eiecerunt eum foras.</span>
    <span class="versiculo"><sup>35</sup> Audivit Iesus quia eiecerunt eum foras et, cum invenisset eum, dixit ei: &#x201c; Tu credis in Filium hominis? &#x201d;.</span>
    <span class="versiculo"><sup>36</sup> Respondit ille et dixit: &#x201c; Et quis est, Domine, ut credam in eum? &#x201d;.</span>
    <span class="versiculo"><sup>37</sup> Dixit ei Iesus: &#x201c; Et vidisti eum; et, qui loquitur tecum, ipse est &#x201d;.</span>
    <span class="versiculo"><sup>38</sup> At ille ait: &#x201c; Credo, Domine! &#x201d;; et adoravit eum.</span>
    <span class="versiculo"><sup>39</sup> Et dixit Iesus: &#x201c; In iudicium ego in hunc mundum veni, ut, qui non vident, videant, et, qui vident, caeci fiant &#x201d;.</span>
    <span class="versiculo"><sup>40</sup> Audierunt haec ex pharisaeis, qui cum ipso erant, et dixerunt ei: &#x201c; Numquid et nos caeci sumus? &#x201d;.</span>
    <span class="versiculo"><sup>41</sup> Dixit eis Iesus: &#x201c; Si caeci essetis, non haberetis peccatum. Nunc vero dicitis: &#x201c;Videmus!&#x201d;; peccatum vestrum manet &#x201d;.</span>
</div>
