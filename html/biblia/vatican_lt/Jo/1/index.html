<div>
	<span class="capitulo">1</span>
	<span class="versiculo"><sup>1</sup> In principio erat Verbum, et Verbum erat apud Deum, et Deus erat Verbum.</span>
	<span class="versiculo"><sup>2</sup> Hoc erat in principio apud Deum.</span>
	<span class="versiculo"><sup>3</sup> Omnia per ipsum facta sunt, et sine ipso factum est nihil, quod factum est;</span>
	<span class="versiculo"><sup>4</sup> in ipso vita erat, et vita erat lux hominum,</span>
	<span class="versiculo"><sup>5</sup> et lux in tenebris lucet, et tenebrae eam non comprehenderunt.</span>
	<span class="versiculo"><sup>6</sup> Fuit homo missus a Deo, cui nomen erat Ioannes;</span>
	<span class="versiculo"><sup>7</sup> hic venit in testimonium, ut testimonium perhiberet de lumine, ut omnes crederent per illum.</span>
	<span class="versiculo"><sup>8</sup> Non erat ille lux, sed ut testimonium perhiberet de lumine.</span>
	<span class="versiculo"><sup>9</sup> Erat lux vera, quae illuminat omnem hominem, veniens in mundum.</span>
	<span class="versiculo"><sup>10</sup> In mundo erat, et mundus per ipsum factus est, et mundus eum non cognovit.</span>
	<span class="versiculo"><sup>11</sup> In propria venit, et sui eum non receperunt.</span>
	<span class="versiculo"><sup>12</sup> Quotquot autem acceperunt eum, dedit eis potestatem filios Dei fieri, his, qui credunt in nomine eius,</span>
	<span class="versiculo"><sup>13</sup> qui non ex sanguinibus neque ex voluntate carnis neque ex voluntate viri, sed ex Deo nati sunt.</span>
	<span class="versiculo"><sup>14</sup> Et Verbum caro factum est et habitavit in nobis; et vidimus gloriam eius, gloriam quasi Unigeniti a Patre, plenum gratiae et veritatis.</span>
	<span class="versiculo"><sup>15</sup> Ioannes testimonium perhibet de ipso et clamat dicens: &#x201c; Hic erat, quem dixi: Qui post me venturus est, ante me factus est, quia prior me erat &#x201d;.</span>
	<span class="versiculo"><sup>16</sup> Et de plenitudine eius nos omnes accepimus, et gratiam pro gratia;</span>
	<span class="versiculo"><sup>17</sup> quia lex per Moysen data est, gratia et veritas per Iesum Christum facta est.</span>
	<span class="versiculo"><sup>18</sup> Deum nemo vidit umquam; unigenitus Deus, qui est in sinum Patris, ipse enarravit.</span>
	<span class="versiculo"><sup>19</sup> Et hoc est testimonium Ioannis, quando miserunt ad eum Iudaei ab Hierosolymis sacerdotes et Levitas, ut interrogarent eum: &#x201c; Tu quis es? &#x201d;.</span>
	<span class="versiculo"><sup>20</sup> Et confessus est et non negavit; et confessus est: &#x201c; Non sum ego Christus &#x201d;.</span>
	<span class="versiculo"><sup>21</sup> Et interrogaverunt eum: &#x201c; Quid ergo? Elias es tu? &#x201d;. Et dicit: &#x201c; Non sum &#x201d;. &#x201c; Propheta es tu? &#x201d;. Et respondit: &#x201c; Non &#x201d;.</span>
	<span class="versiculo"><sup>22</sup> Dixerunt ergo ei: &#x201c; Quis es? Ut responsum demus his, qui miserunt nos. Quid dicis de teipso? &#x201d;.</span>
	<span class="versiculo"><sup>23</sup> Ait:
&#x201c; Ego vox clamantis in deserto:
&#x201c;Dirigite viam Domini&#x201d;,
sicut dixit Isaias propheta &#x201d;.</span>
	<span class="versiculo"><sup>24</sup> Et qui missi fuerant, erant ex pharisaeis;</span>
	<span class="versiculo"><sup>25</sup> et interrogaverunt eum et dixerunt ei: &#x201c; Quid ergo baptizas, si tu non es Christus neque Elias neque propheta? &#x201d;.</span>
	<span class="versiculo"><sup>26</sup> Respondit eis Ioannes dicens: &#x201c; Ego baptizo in aqua; medius vestrum stat, quem vos non scitis,</span>
	<span class="versiculo"><sup>27</sup> qui post me venturus est, cuius ego non sum dignus, ut solvam eius corrigiam calceamenti &#x201d;.</span>
	<span class="versiculo"><sup>28</sup> Haec in Bethania facta sunt trans Iordanem, ubi erat Ioannes baptizans.</span>
	<span class="versiculo"><sup>29</sup> Altera die videt Iesum venientem ad se et ait: &#x201c; Ecce agnus Dei, qui tollit peccatum mundi.</span>
	<span class="versiculo"><sup>30</sup> Hic est, de quo dixi: Post me venit vir, qui ante me factus est, quia prior me erat.</span>
	<span class="versiculo"><sup>31</sup> Et ego nesciebam eum, sed ut manifestetur Israel, propterea veni ego in aqua baptizans &#x201d;.</span>
	<span class="versiculo"><sup>32</sup> Et testimonium perhibuit Ioannes dicens: &#x201c; Vidi Spiritum descendentem quasi columbam de caelo, et mansit super eum;</span>
	<span class="versiculo"><sup>33</sup> et ego nesciebam eum, sed, qui misit me baptizare in aqua, ille mihi dixit: &#x201c;Super quem videris Spiritum descendentem et manentem super eum, hic est qui baptizat in Spiritu Sancto&#x201d;.</span>
	<span class="versiculo"><sup>34</sup> Et ego vidi et testimonium perhibui quia hic est Filius Dei &#x201d;.</span>
	<span class="versiculo"><sup>35</sup> Altera die iterum stabat Ioannes et ex discipulis eius duo,</span>
	<span class="versiculo"><sup>36</sup> et respiciens Iesum ambulantem dicit: &#x201c; Ecce agnus Dei &#x201d;.</span>
	<span class="versiculo"><sup>37</sup> Et audierunt eum duo discipuli loquentem et secuti sunt Iesum.</span>
	<span class="versiculo"><sup>38</sup> Conversus autem Iesus et videns eos sequentes se dicit eis: &#x201c; Quid quaeritis? &#x201d;. Qui dixerunt ei: &#x201c; Rabbi &#x2014; quod dicitur interpretatum Magister &#x2014; ubi manes? &#x201d;.</span>
	<span class="versiculo"><sup>39</sup> Dicit eis: &#x201c; Venite et videbitis &#x201d;. Venerunt ergo et viderunt, ubi maneret, et apud eum manserunt die illo; hora erat quasi decima.</span>
	<span class="versiculo"><sup>40</sup> Erat Andreas, frater Simonis Petri, unus ex duobus, qui audierant ab Ioanne et secuti fuerant eum.</span>
	<span class="versiculo"><sup>41</sup> Invenit hic primum fratrem suum Simonem et dicit ei: &#x201c; Invenimus Messiam &#x201d; &#x2014; quod est interpretatum Christus;</span>
	<span class="versiculo"><sup>42</sup> adduxit eum ad Iesum. Intuitus eum Iesus dixit: &#x201c; Tu es Simon filius Ioannis; tu vocaberis Cephas &#x201d; &#x2014; quod interpretatur Petrus.</span>
	<span class="versiculo"><sup>43</sup> In crastinum voluit exire in Galilaeam et invenit Philippum. Et dicit ei Iesus: &#x201c; Sequere me &#x201d;.</span>
	<span class="versiculo"><sup>44</sup> Erat autem Philippus a Bethsaida, civitate Andreae et Petri.</span>
	<span class="versiculo"><sup>45</sup> Invenit Philippus Nathanael et dicit ei: &#x201c; Quem scripsit Moyses in Lege et Prophetae invenimus, Iesum filium Ioseph a Nazareth &#x201d;.</span>
	<span class="versiculo"><sup>46</sup> Et dixit ei Nathanael: &#x201c; A Nazareth potest aliquid boni esse? &#x201d;. Dicit ei Philippus: &#x201c; Veni et vide &#x201d;.</span>
	<span class="versiculo"><sup>47</sup> Vidit Iesus Nathanael venientem ad se et dicit de eo: &#x201c; Ecce vere Israelita, in quo dolus non est &#x201d;.</span>
	<span class="versiculo"><sup>48</sup> Dicit ei Nathanael: &#x201c; Unde me nosti? &#x201d;. Respondit Iesus et dixit ei: &#x201c; Priusquam te Philippus vocaret, cum esses sub ficu, vidi te &#x201d;.</span>
	<span class="versiculo"><sup>49</sup> Respondit ei Nathanael: &#x201c; Rabbi, tu es Filius Dei, tu rex es Israel! &#x201d;.</span>
	<span class="versiculo"><sup>50</sup> Respondit Iesus et dixit ei: &#x201c; Quia dixi tibi: Vidi te sub ficu, credis? Maiora his videbis &#x201d;.</span>
	<span class="versiculo"><sup>51</sup> Et dicit ei: &#x201c; Amen, amen dico vobis: Videbitis caelum apertum et angelos Dei ascendentes et descendentes supra Filium hominis &#x201d;.</span>
</div>
