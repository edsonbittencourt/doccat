<div>
	<span class="capitulo">14</span>
	<span class="versiculo"><sup>1</sup> Non turbetur cor vestrum. Creditis in Deum et in me credite.</span>
	<span class="versiculo"><sup>2</sup> In domo Patris mei mansiones multae sunt; si quo minus, dixissem vobis, quia vado parare vobis locum?</span>
	<span class="versiculo"><sup>3</sup> Et si abiero et praeparavero vobis locum, iterum venio et accipiam vos ad meipsum, ut, ubi sum ego, et vos sitis.</span>
	<span class="versiculo"><sup>4</sup> Et quo ego vado, scitis viam &#x201d;.</span>
	<span class="versiculo"><sup>5</sup> Dicit ei Thomas: &#x201c; Domine, nescimus quo vadis; quomodo possumus viam scire? &#x201d;.</span>
	<span class="versiculo"><sup>6</sup> Dicit ei Iesus: &#x201c; Ego sum via et veritas et vita; nemo venit ad Patrem nisi per me.</span>
	<span class="versiculo"><sup>7</sup> Si cognovistis me, et Patrem meum utique cognoscetis; et amodo cognoscitis eum et vidistis eum &#x201d;.</span>
	<span class="versiculo"><sup>8</sup> Dicit ei Philippus: &#x201c; Domine, ostende nobis Patrem, et sufficit nobis &#x201d;.</span>
	<span class="versiculo"><sup>9</sup> Dicit ei Iesus: &#x201c; Tanto tempore vobiscum sum, et non cognovisti me, Philippe? Qui vidit me, vidit Patrem. Quomodo tu dicis: &#x201c;Ostende nobis Patrem&#x201d;?</span>
	<span class="versiculo"><sup>10</sup> Non credis quia ego in Patre, et Pater in me est? Verba, quae ego loquor vobis, a meipso non loquor; Pater autem in me manens facit opera sua.</span>
	<span class="versiculo"><sup>11</sup> Credite mihi quia ego in Patre, et Pater in me est; alioquin propter opera ipsa credite.</span>
	<span class="versiculo"><sup>12</sup> Amen, amen dico vobis: Qui credit in me, opera, quae ego facio, et ipse faciet et maiora horum faciet, quia ego ad Patrem vado.</span>
	<span class="versiculo"><sup>13</sup> Et quodcumque petieritis in nomine meo, hoc faciam, ut glorificetur Pater in Filio;</span>
	<span class="versiculo"><sup>14</sup> si quid petieritis me in nomine meo, ego faciam.</span>
	<span class="versiculo"><sup>15</sup> Si diligitis me, mandata mea servabitis;</span>
	<span class="versiculo"><sup>16</sup> et ego rogabo Patrem, et alium Paraclitum dabit vobis, ut maneat vobiscum in aeternum,</span>
	<span class="versiculo"><sup>17</sup> Spiritum veritatis, quem mundus non potest accipere, quia non videt eum nec cognoscit. Vos cognoscitis eum, quia apud vos manet; et in vobis erit.</span>
	<span class="versiculo"><sup>18</sup> Non relinquam vos orphanos; venio ad vos.</span>
	<span class="versiculo"><sup>19</sup> Adhuc modicum, et mundus me iam non videt; vos autem videtis me, quia ego vivo et vos vivetis.</span>
	<span class="versiculo"><sup>20</sup> In illo die vos cognoscetis quia ego sum in Patre meo, et vos in me, et ego in vobis.</span>
	<span class="versiculo"><sup>21</sup> Qui habet mandata mea et servat ea, ille est, qui diligit me; qui autem diligit me, diligetur a Patre meo, et ego diligam eum et manifestabo ei meipsum &#x201d;.</span>
	<span class="versiculo"><sup>22</sup> Dicit ei Iudas, non ille Iscariotes: &#x201c; Domine, et quid factum est, quia nobis manifestaturus es teipsum et non mundo? &#x201d;.</span>
	<span class="versiculo"><sup>23</sup> Respondit Iesus et dixit ei: &#x201c; Si quis diligit me, sermonem meum servabit, et Pater meus diliget eum, et ad eum veniemus et mansionem apud eum faciemus;</span>
	<span class="versiculo"><sup>24</sup> qui non diligit me, sermones meos non servat. Et sermo, quem auditis, non est meus, sed eius qui misit me, Patris.</span>
	<span class="versiculo"><sup>25</sup> Haec locutus sum vobis apud vos manens.</span>
	<span class="versiculo"><sup>26</sup> Paraclitus autem, Spiritus Sanctus, quem mittet Pater in nomine meo, ille vos docebit omnia et suggeret vobis omnia, quae dixi vobis.</span>
	<span class="versiculo"><sup>27</sup> Pacem relinquo vobis, pacem meam do vobis; non quomodo mundus dat, ego do vobis. Non turbetur cor vestrum neque formidet.</span>
	<span class="versiculo"><sup>28</sup> Audistis quia ego dixi vobis: Vado et venio ad vos. Si diligeretis me, gauderetis quia vado ad Patrem, quia Pater maior me est.</span>
	<span class="versiculo"><sup>29</sup> Et nunc dixi vobis, priusquam fiat, ut, cum factum fuerit, credatis.</span>
	<span class="versiculo"><sup>30</sup> Iam non multa loquar vobiscum, venit enim princeps mundi et in me non habet quidquam;</span>
	<span class="versiculo"><sup>31</sup> sed, ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc.</span>
</div>
