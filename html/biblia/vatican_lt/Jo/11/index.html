<div>
	<span class="capitulo">11</span>
	<span class="versiculo"><sup>1</sup> Erat autem quidam languens Lazarus a Bethania, de castello Mariae et Marthae sororis eius.</span>
	<span class="versiculo"><sup>2</sup> Maria autem erat, quae unxit Dominum unguento et extersit pedes eius capillis suis, cuius frater Lazarus infirmabatur.</span>
	<span class="versiculo"><sup>3</sup> Miserunt ergo sorores ad eum dicentes: &#x201c; Domine, ecce, quem amas, infirmatur &#x201d;.</span>
	<span class="versiculo"><sup>4</sup> Audiens autem Iesus dixit: &#x201c; Infirmitas haec non est ad mortem sed pro gloria Dei, ut glorificetur Filius Dei per eam &#x201d;.</span>
	<span class="versiculo"><sup>5</sup> Diligebat autem Iesus Martham et sororem eius et Lazarum.</span>
	<span class="versiculo"><sup>6</sup> Ut ergo audivit quia infirmabatur, tunc quidem mansit in loco, in quo erat, duobus diebus;</span>
	<span class="versiculo"><sup>7</sup> deinde post hoc dicit discipulis: &#x201c; Eamus in Iudaeam iterum &#x201d;.</span>
	<span class="versiculo"><sup>8</sup> Dicunt ei discipuli: &#x201c; Rabbi, nunc quaerebant te Iudaei lapidare, et iterum vadis illuc? &#x201d;.</span>
	<span class="versiculo"><sup>9</sup> Respondit Iesus: &#x201c; Nonne duodecim horae sunt diei? Si quis ambulaverit in die, non offendit, quia lucem huius mundi videt;</span>
	<span class="versiculo"><sup>10</sup> si quis autem ambulaverit in nocte, offendit, quia lux non est in eo &#x201d;.</span>
	<span class="versiculo"><sup>11</sup> Haec ait et post hoc dicit eis: &#x201c; Lazarus amicus noster dormit, sed vado, ut a somno exsuscitem eum &#x201d;.</span>
	<span class="versiculo"><sup>12</sup> Dixerunt ergo ei discipuli: &#x201c; Domine, si dormit, salvus erit &#x201d;.</span>
	<span class="versiculo"><sup>13</sup> Dixerat autem Iesus de morte eius, illi autem putaverunt quia de dormitione somni diceret.</span>
	<span class="versiculo"><sup>14</sup> Tunc ergo dixit eis Iesus manifeste: &#x201c; Lazarus mortuus est,</span>
	<span class="versiculo"><sup>15</sup> et gaudeo propter vos, ut credatis, quoniam non eram ibi; sed eamus ad eum &#x201d;.</span>
	<span class="versiculo"><sup>16</sup> Dixit ergo Thomas, qui dicitur Didymus, ad condiscipulos: &#x201c; Eamus et nos, ut moriamur cum eo! &#x201d;.</span>
	<span class="versiculo"><sup>17</sup> Venit itaque Iesus et invenit eum quattuor dies iam in monumento habentem.</span>
	<span class="versiculo"><sup>18</sup> Erat autem Bethania iuxta Hierosolymam quasi stadiis quindecim.</span>
	<span class="versiculo"><sup>19</sup> Multi autem ex Iudaeis venerant ad Martham et Mariam, ut consolarentur eas de fratre.</span>
	<span class="versiculo"><sup>20</sup> Martha ergo ut audivit quia Iesus venit, occurrit illi; Maria autem domi sedebat.</span>
	<span class="versiculo"><sup>21</sup> Dixit ergo Martha ad Iesum: &#x201c; Domine, si fuisses hic, frater meus non esset mortuus!</span>
	<span class="versiculo"><sup>22</sup> Sed et nunc scio quia, quaecumque poposceris a Deo, dabit tibi Deus &#x201d;.</span>
	<span class="versiculo"><sup>23</sup> Dicit illi Iesus: &#x201c; Resurget frater tuus &#x201d;.</span>
	<span class="versiculo"><sup>24</sup> Dicit ei Martha: &#x201c; Scio quia resurget in resurrectione in novissimo die &#x201d;.</span>
	<span class="versiculo"><sup>25</sup> Dixit ei Iesus: &#x201c; Ego sum resurrectio et vita. Qui credit in me, etsi mortuus fuerit, vivet;</span>
	<span class="versiculo"><sup>26</sup> et omnis, qui vivit et credit in me, non morietur in aeternum. Credis hoc? &#x201d;.</span>
	<span class="versiculo"><sup>27</sup> Ait illi: &#x201c; Utique, Domine; ego credidi quia tu es Christus Filius Dei, qui in mundum venisti &#x201d;.</span>
	<span class="versiculo"><sup>28</sup> Et cum haec dixisset, abiit et vocavit Mariam sororem suam silentio dicens: &#x201c; Magister adest et vocat te &#x201d;.</span>
	<span class="versiculo"><sup>29</sup> Illa autem ut audivit, surrexit cito et venit ad eum;</span>
	<span class="versiculo"><sup>30</sup> nondum enim venerat Iesus in castellum, sed erat adhuc in illo loco, ubi occurrerat ei Martha.</span>
	<span class="versiculo"><sup>31</sup> Iudaei igitur, qui erant cum ea in domo et consolabantur eam, cum vidissent Mariam quia cito surrexit et exiit, secuti sunt eam putantes: &#x201c; Vadit ad monumentum, ut ploret ibi &#x201d;.</span>
	<span class="versiculo"><sup>32</sup> Maria ergo, cum venisset ubi erat Iesus, videns eum cecidit ad pedes eius dicens ei: &#x201c; Domine, si fuisses hic, non esset mortuus frater meus! &#x201d;.</span>
	<span class="versiculo"><sup>33</sup> Iesus ergo, ut vidit eam plorantem et Iudaeos, qui venerant cum ea, plorantes, fremuit spiritu et turbavit seipsum</span>
	<span class="versiculo"><sup>34</sup> et dixit: &#x201c; Ubi posuistis eum? &#x201d;. Dicunt ei: &#x201c; Domine, veni et vide &#x201d;.</span>
	<span class="versiculo"><sup>35</sup> Lacrimatus est Iesus.</span>
	<span class="versiculo"><sup>36</sup> Dicebant ergo Iudaei: &#x201c; Ecce quomodo amabat eum! &#x201d;.</span>
	<span class="versiculo"><sup>37</sup> Quidam autem dixerunt ex ipsis: &#x201c; Non poterat hic, qui aperuit oculos caeci, facere, ut et hic non moreretur? &#x201d;.</span>
	<span class="versiculo"><sup>38</sup> Iesus ergo rursum fremens in semetipso, venit ad monumentum; erat autem spelunca, et lapis superpositus erat ei.</span>
	<span class="versiculo"><sup>39</sup> Ait Iesus: &#x201c; Tollite lapidem! &#x201d;. Dicit ei Martha, soror eius, qui mortuus fuerat: &#x201c; Domine, iam foetet; quatriduanus enim est! &#x201d;.</span>
	<span class="versiculo"><sup>40</sup> Dicit ei Iesus: &#x201c; Nonne dixi tibi quoniam, si credideris, videbis gloriam Dei? &#x201d;.</span>
	<span class="versiculo"><sup>41</sup> Tulerunt ergo lapidem. Iesus autem, elevatis sursum oculis, dixit: &#x201c; Pater, gratias ago tibi quoniam audisti me.</span>
	<span class="versiculo"><sup>42</sup> Ego autem sciebam quia semper me audis, sed propter populum, qui circumstat, dixi, ut credant quia tu me misisti &#x201d;.</span>
	<span class="versiculo"><sup>43</sup> Et haec cum dixisset, voce magna clamavit: &#x201c; Lazare, veni foras! &#x201d;.</span>
	<span class="versiculo"><sup>44</sup> Prodiit, qui fuerat mortuus, ligatus pedes et manus institis; et facies illius sudario erat ligata. Dicit Iesus eis: &#x201c; Solvite eum et sinite eum abire &#x201d;.</span>
	<span class="versiculo"><sup>45</sup> Multi ergo ex Iudaeis, qui venerant ad Mariam et viderant, quae fecit, crediderunt in eum;</span>
	<span class="versiculo"><sup>46</sup> quidam autem ex ipsis abierunt ad pharisaeos et dixerunt eis, quae fecit Iesus.</span>
	<span class="versiculo"><sup>47</sup> Collegerunt ergo pontifices et pharisaei concilium et dicebant: &#x201c; Quid facimus, quia hic homo multa signa facit?</span>
	<span class="versiculo"><sup>48</sup> Si dimittimus eum sic, omnes credent in eum, et venient Romani et tollent nostrum et locum et gentem! &#x201d;.</span>
	<span class="versiculo"><sup>49</sup> Unus autem ex ipsis, Caiphas, cum esset pontifex anni illius, dixit eis: &#x201c; Vos nescitis quidquam</span>
	<span class="versiculo"><sup>50</sup> nec cogitatis quia expedit vobis, ut unus moriatur homo pro populo, et non tota gens pereat! &#x201d;.</span>
	<span class="versiculo"><sup>51</sup> Hoc autem a semetipso non dixit; sed, cum esset pontifex anni illius, prophetavit quia Iesus moriturus erat pro gente</span>
	<span class="versiculo"><sup>52</sup> et non tantum pro gente, sed et ut filios Dei, qui erant dispersi, congregaret in unum.</span>
	<span class="versiculo"><sup>53</sup> Ab illo ergo die cogitaverunt, ut interficerent eum.</span>
	<span class="versiculo"><sup>54</sup> Iesus ergo iam non in palam ambulabat apud Iudaeos, sed abiit inde in regionem iuxta desertum, in civitatem, quae dicitur Ephraim, et ibi morabatur cum discipulis.</span>
	<span class="versiculo"><sup>55</sup> Proximum autem erat Pascha Iudaeorum, et ascenderunt multi Hierosolymam de regione ante Pascha, ut sanctificarent seipsos.</span>
	<span class="versiculo"><sup>56</sup> Quaerebant ergo Iesum et colloquebantur ad invicem in templo stantes: &#x201c; Quid videtur vobis? Numquid veniet ad diem festum? &#x201d;.</span>
	<span class="versiculo"><sup>57</sup> Dederant autem pontifices et pharisaei mandatum, ut, si quis cognoverit, ubi sit, indicet, ut apprehendant eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
