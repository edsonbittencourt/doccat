<div>
	<span class="capitulo">19</span>
	<span class="versiculo"><sup>1</sup> Tunc ergo apprehendit Pilatus Iesum et flagellavit.</span>
	<span class="versiculo"><sup>2</sup> Et milites, plectentes coronam de spinis, imposuerunt capiti eius et veste purpurea circumdederunt eum;</span>
	<span class="versiculo"><sup>3</sup> et veniebant ad eum et dicebant: &#x201c; Ave, rex Iudaeorum! &#x201d;, et dabant ei alapas.</span>
	<span class="versiculo"><sup>4</sup> Et exiit iterum Pilatus foras et dicit eis: &#x201c; Ecce adduco vobis eum foras, ut cognoscatis quia in eo invenio causam nullam &#x201d;.</span>
	<span class="versiculo"><sup>5</sup> Exiit ergo Iesus foras, portans spineam coronam et purpureum vestimentum. Et dicit eis: &#x201c; Ecce homo! &#x201d;.</span>
	<span class="versiculo"><sup>6</sup> Cum ergo vidissent eum pontifices et ministri, clamaverunt dicentes: &#x201c; Crucifige, crucifige! &#x201d;. Dicit eis Pilatus: &#x201c; Accipite eum vos et crucifigite; ego enim non invenio in eo causam &#x201d;.</span>
	<span class="versiculo"><sup>7</sup> Responderunt ei Iudaei: &#x201c; Nos legem habemus, et secundum legem debet mori, quia Filium Dei se fecit &#x201d;.</span>
	<span class="versiculo"><sup>8</sup> Cum ergo audisset Pilatus hunc sermonem, magis timuit</span>
	<span class="versiculo"><sup>9</sup> et ingressus est praetorium iterum et dicit ad Iesum: &#x201c; Unde es tu? &#x201d;. Iesus autem responsum non dedit ei.</span>
	<span class="versiculo"><sup>10</sup> Dicit ergo ei Pilatus: &#x201c; Mihi non loqueris? Nescis quia potestatem habeo dimittere te et potestatem habeo crucifigere te? &#x201d;.</span>
	<span class="versiculo"><sup>11</sup> Respondit Iesus: &#x201c; Non haberes potestatem adversum me ullam, nisi tibi esset datum desuper; propterea, qui tradidit me tibi, maius peccatum habet &#x201d;.</span>
	<span class="versiculo"><sup>12</sup> Exinde quaerebat Pilatus dimittere eum; Iudaei autem clamabant dicentes: &#x201c; Si hunc dimittis, non es amicus Caesaris! Omnis, qui se regem facit, contradicit Caesari &#x201d;.</span>
	<span class="versiculo"><sup>13</sup> Pilatus ergo, cum audisset hos sermones, adduxit foras Iesum et sedit pro tribunali in locum, qui dicitur Lithostrotos, Hebraice autem Gabbatha.</span>
	<span class="versiculo"><sup>14</sup> Erat autem Parasceve Paschae, hora erat quasi sexta. Et dicit Iudaeis: &#x201c; Ecce rex vester! &#x201d;.</span>
	<span class="versiculo"><sup>15</sup> Clamaverunt ergo illi: &#x201c; Tolle, tolle, crucifige eum! &#x201d;. Dicit eis Pilatus: &#x201c; Regem vestrum crucifigam? &#x201d;. Responderunt pontifices: &#x201c; Non habemus regem, nisi Caesarem &#x201d;.</span>
	<span class="versiculo"><sup>16</sup> Tunc ergo tradidit eis illum, ut crucifigeretur. Susceperunt ergo Iesum.</span>
	<span class="versiculo"><sup>17</sup> Et baiulans sibi crucem exivit in eum, qui dicitur Calvariae locum, quod Hebraice dicitur Golgotha,</span>
	<span class="versiculo"><sup>18</sup> ubi eum crucifixerunt et cum eo alios duos hinc et hinc, medium autem Iesum.</span>
	<span class="versiculo"><sup>19</sup> Scripsit autem et titulum Pilatus et posuit super crucem; erat autem scriptum: &#x201c; Iesus Nazarenus Rex Iudaeorum &#x201d;.</span>
	<span class="versiculo"><sup>20</sup> Hunc ergo titulum multi legerunt Iudaeorum, quia prope civitatem erat locus, ubi crucifixus est Iesus; et erat scriptum Hebraice, Latine, Graece.</span>
	<span class="versiculo"><sup>21</sup> Dicebant ergo Pilato pontifices Iudaeorum: &#x201c; Noli scribere: Rex Iudaeorum, sed: Ipse dixit: &#x201c;Rex sum Iudaeorum&#x201d; &#x201d;.</span>
	<span class="versiculo"><sup>22</sup> Respondit Pilatus: &#x201c; Quod scripsi, scripsi! &#x201d;.</span>
	<span class="versiculo"><sup>23</sup> Milites ergo cum crucifixissent Iesum, acceperunt vestimenta eius et fecerunt quattuor partes, unicuique militi partem, et tunicam. Erat autem tunica inconsutilis, desuper contexta per totum.</span>
	<span class="versiculo"><sup>24</sup> Dixerunt ergo ad invicem: &#x201c; Non scindamus eam, sed sortiamur de illa,cuius sit &#x201d;, ut Scriptura impleatur dicens:
&#x201c; Partiti sunt vestimenta mea sibi
et in vestem meam miserunt sortem &#x201d;.
Et milites quidem haec fecerunt.</span>
	<span class="versiculo"><sup>25</sup> Stabant autem iuxta crucem Iesu mater eius et soror matris eius, Maria Cleopae, et Maria Magdalene.</span>
	<span class="versiculo"><sup>26</sup> Cum vidisset ergo Iesus matrem et discipulum stantem, quem diligebat, dicit matri: &#x201c; Mulier, ecce filius tuus &#x201d;.</span>
	<span class="versiculo"><sup>27</sup> Deinde dicit discipulo: &#x201c; Ecce mater tua &#x201d;. Et ex illa hora accepit eam discipulus in sua.</span>
	<span class="versiculo"><sup>28</sup> Post hoc sciens Iesus quia iam omnia consummata sunt, ut consummaretur Scriptura, dicit: &#x201c; Sitio &#x201d;.</span>
	<span class="versiculo"><sup>29</sup> Vas positum erat aceto plenum; spongiam ergo plenam aceto hyssopo circumponentes, obtulerunt ori eius.</span>
	<span class="versiculo"><sup>30</sup> Cum ergo accepisset acetum, Iesus dixit: &#x201c; Consummatum est! &#x201d;. Et inclinato capite tradidit spiritum.</span>
	<span class="versiculo"><sup>31</sup> Iudaei ergo, quoniam Parasceve erat, ut non remanerent in cruce corpora sabbato, erat enim magnus dies illius sabbati, rogaverunt Pilatum, ut frangerentur eorum crura, et tollerentur.</span>
	<span class="versiculo"><sup>32</sup> Venerunt ergo milites et primi quidem fregerunt crura et alterius, qui crucifixus est cum eo;</span>
	<span class="versiculo"><sup>33</sup> ad Iesum autem cum venissent, ut viderunt eum iam mortuum, non fregerunt eius crura,</span>
	<span class="versiculo"><sup>34</sup> sed unus militum lancea latus eius aperuit, et continuo exivit sanguis et aqua.</span>
	<span class="versiculo"><sup>35</sup> Et qui vidit, testimonium perhibuit, et verum est eius testimonium, et ille scit quia vera dicit, ut et vos credatis.</span>
	<span class="versiculo"><sup>36</sup> Facta sunt enim haec, ut Scriptura impleatur: &#x201c; Os non comminuetur eius &#x201d;,</span>
	<span class="versiculo"><sup>37</sup> et iterum alia Scriptura dicit: &#x201c; Videbunt in quem transfixerunt &#x201d;.</span>
	<span class="versiculo"><sup>38</sup> Post haec autem rogavit Pilatum Ioseph ab Arimathaea, qui erat discipulus Iesu, occultus autem propter metum Iudaeorum, ut tolleret corpus Iesu; et permisit Pilatus. Venit ergo et tulit corpus eius.</span>
	<span class="versiculo"><sup>39</sup> Venit autem et Nicodemus, qui venerat ad eum nocte primum, ferens mixturam myrrhae et aloes quasi libras centum.</span>
	<span class="versiculo"><sup>40</sup> Acceperunt ergo corpus Iesu et ligaverunt illud linteis cum aromatibus, sicut mos Iudaeis est sepelire.</span>
	<span class="versiculo"><sup>41</sup> Erat autem in loco, ubi crucifixus est, hortus, et in horto monumentum novum, in quo nondum quisquam positus erat.</span>
	<span class="versiculo"><sup>42</sup> Ibi ergo propter Parascevem Iudaeorum, quia iuxta erat monumentum, posuerunt Iesum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
