<div>
    <span class="capitulo">7</span>
    <span class="versiculo"><sup>1</sup> Et post haec ambulabat Iesus in Galilaeam; non enim volebat in Iudaeam ambulare, quia quaerebant eum Iudaei interficere.</span>
    <span class="versiculo"><sup>2</sup> Erat autem in proximo dies festus Iudaeorum, Scenopegia.</span>
    <span class="versiculo"><sup>3</sup> Dixerunt ergo ad eum fratres eius: &#x201c; Transi hinc et vade in Iudaeam, ut et discipuli tui videant opera tua, quae facis.</span>
    <span class="versiculo"><sup>4</sup> Nemo quippe in occulto quid facit et quaerit ipse in palam esse. Si haec facis, manifesta teipsum mundo &#x201d;.</span>
    <span class="versiculo"><sup>5</sup> Neque enim fratres eius credebant in eum.</span>
    <span class="versiculo"><sup>6</sup> Dicit ergo eis Iesus: &#x201c; Tempus meum nondum adest, tempus autem vestrum semer est paratum.</span>
    <span class="versiculo"><sup>7</sup> Non potest mundus odisse vos; me autem odit, quia ego testimonium perhibeo de illo, quia opera eius mala sunt.</span>
    <span class="versiculo"><sup>8</sup> Vos ascendite ad diem festum; ego non ascendo ad diem festum istum, quia meum tempus nondum impletum est &#x201d;.</span>
    <span class="versiculo"><sup>9</sup> Haec autem cum dixisset, ipse mansit in Galilaea.</span>
    <span class="versiculo"><sup>10</sup> Ut autem ascenderunt fratres eius ad diem festum, tunc et ipse ascendit, non manifeste sed quasi in occulto.</span>
    <span class="versiculo"><sup>11</sup> Iudaei ergo quaerebant eum in die festo et dicebant: &#x201c; Ubi est ille? &#x201d;.</span>
    <span class="versiculo"><sup>12</sup> Et murmur multus de eo erat in turba. Alii quidem dicebant: &#x201c; Bonus est! &#x201d;; alii autem dicebant: &#x201c; Non, sed seducit turbam! &#x201d;.</span>
    <span class="versiculo"><sup>13</sup> Nemo tamen palam loquebatur de illo propter metum Iudaeorum.</span>
    <span class="versiculo"><sup>14</sup> Iam autem die festo mediante, ascendit Iesus in templum et docebat.</span>
    <span class="versiculo"><sup>15</sup> Mirabantur ergo Iudaei dicentes: &#x201c; Quomodo hic litteras scit, cum non didicerit? &#x201d;.</span>
    <span class="versiculo"><sup>16</sup> Respondit ergo eis Iesus et dixit: &#x201c; Mea doctrina non est mea sed eius, qui misit me.</span>
    <span class="versiculo"><sup>17</sup> Si quis voluerit voluntatem eius facere, cognoscet de doctrina utrum ex Deo sit, an ego a meipso loquar.</span>
    <span class="versiculo"><sup>18</sup> Qui a semetipso loquitur, gloriam propriam quaerit; qui autem quaerit gloriam eius, qui misit illum, hic verax est, et iniustitia in illo non est.</span>
    <span class="versiculo"><sup>19</sup> Nonne Moyses dedit vobis legem? Et nemo ex vobis facit legem. Quid me quaeritis interficere? &#x201d;.</span>
    <span class="versiculo"><sup>20</sup> Respondit turba: &#x201c; Daemonium habes! Quis te quaerit interficere? &#x201d;.</span>
    <span class="versiculo"><sup>21</sup> Respondit Iesus et dixit eis: &#x201c; Unum opus feci, et omnes miramini.</span>
    <span class="versiculo"><sup>22</sup> Propterea Moyses dedit vobis circumcisionem &#x2014; non quia ex Moyse est sed ex patribus &#x2014; et in sabbato circumciditis hominem.</span>
    <span class="versiculo"><sup>23</sup> Si circumcisionem accipit homo in sabbato, ut non solvatur lex Moysis, mihi indignamini, quia totum hominem sanum feci in sabbato?</span>
    <span class="versiculo"><sup>24</sup> Nolite iudicare secundum faciem, sed iustum iudicium iudicate &#x201d;.</span>
    <span class="versiculo"><sup>25</sup> Dicebant ergo quidam ex Hierosolymitis: &#x201c; Nonne hic est, quem quaerunt interficere?</span>
    <span class="versiculo"><sup>26</sup> Et ecce palam loquitur, et nihil ei dicunt. Numquid vere cognoverunt principes quia hic est Christus?</span>
    <span class="versiculo"><sup>27</sup> Sed hunc scimus unde sit, Christus autem cum venerit, nemo scit unde sit &#x201d;.</span>
    <span class="versiculo"><sup>28</sup> Clamavit ergo docens in templo Iesus et dicens: &#x201c; Et me scitis et unde sim scitis. Et a meipso non veni, sed est verus, qui misit me, quem vos non scitis.</span>
    <span class="versiculo"><sup>29</sup> Ego scio eum, quia ab ipso sum, et ipse me misit &#x201d;.</span>
    <span class="versiculo"><sup>30</sup> Quaerebant ergo eum apprehendere, et nemo misit in illum manus, quia nondum venerat hora eius.</span>
    <span class="versiculo"><sup>31</sup> De turba autem multi crediderunt in eum et dicebant: &#x201c; Christus cum venerit, numquid plura signa faciet quam quae hic fecit? &#x201d;.</span>
    <span class="versiculo"><sup>32</sup> Audierunt pharisaei turbam murmurantem de illo haec et miserunt pontifices et pharisaei ministros, ut apprehenderent eum.</span>
    <span class="versiculo"><sup>33</sup> Dixit ergo Iesus: &#x201c; Adhuc modicum tempus vobiscum sum et vado ad eum, qui misit me.</span>
    <span class="versiculo"><sup>34</sup> Quaeretis me et non invenietis; et ubi sum ego, vos non potestis venire &#x201d;.</span>
    <span class="versiculo"><sup>35</sup> Dixerunt ergo Iudaei ad seipsos: &#x201c; Quo hic iturus est, quia nos non inveniemus eum? Numquid in dispersionem Graecorum iturus est et docturus Graecos?</span>
    <span class="versiculo"><sup>36</sup> Quis est hic sermo, quem dixit: &#x201c;Quaeretis me et non invenietis&#x201d; et: &#x201c;Ubi sum ego, vos non potestis venire&#x201d;? &#x201d;.</span>
    <span class="versiculo"><sup>37</sup> In novissimo autem die magno festivitatis stabat Iesus et clamavit dicens: &#x201c; Si quis sitit, veniat ad me et bibat,</span>
    <span class="versiculo"><sup>38</sup> qui credit in me. Sicut dixit Scriptura, flumina de ventre eius fluent aquae vivae &#x201d;.</span>
    <span class="versiculo"><sup>39</sup> Hoc autem dixit de Spiritu, quem accepturi erant qui crediderant in eum. Nondum enim erat Spiritus, quia Iesus nondum fuerat glorificatus.</span>
    <span class="versiculo"><sup>40</sup> Ex illa ergo turba, cum audissent hos sermones, dicebant: &#x201c; Hic est vere propheta! &#x201d;;</span>
    <span class="versiculo"><sup>41</sup> alii dicebant: &#x201c; Hic est Christus! &#x201d;; quidam autem dicebant: &#x201c; Numquid a Galilaea Christus venit?</span>
    <span class="versiculo"><sup>42</sup> Nonne Scriptura dixit: &#x201c;Ex semine David et de Bethlehem castello, ubi erat David, venit Christus&#x201d;? &#x201d;.</span>
    <span class="versiculo"><sup>43</sup> Dissensio itaque facta est in turba propter eum.</span>
    <span class="versiculo"><sup>44</sup> Quidam autem ex ipsis volebant apprehendere eum, sed nemo misit super illum manus.</span>
    <span class="versiculo"><sup>45</sup> Venerunt ergo ministri ad pontifices et pharisaeos; et dixerunt eis illi: &#x201c; Quare non adduxistis eum? &#x201d;.</span>
    <span class="versiculo"><sup>46</sup> Responderunt ministri: &#x201c; Numquam sic locutus est homo &#x201d;.</span>
    <span class="versiculo"><sup>47</sup> Responderunt ergo eis pharisaei: &#x201c; Numquid et vos seducti estis?</span>
    <span class="versiculo"><sup>48</sup> Numquid aliquis ex principibus credidit in eum aut ex pharisaeis?</span>
    <span class="versiculo"><sup>49</sup> Sed turba haec, quae non novit legem, maledicti sunt! &#x201d;.</span>
    <span class="versiculo"><sup>50</sup> Dicit Nicodemus ad eos, ille qui venit ad eum antea, qui unus erat ex ipsis:</span>
    <span class="versiculo"><sup>51</sup> &#x201c; Numquid lex nostra iudicat hominem, nisi audierit ab ipso prius et cognoverit quid faciat? &#x201d;.</span>
    <span class="versiculo"><sup>52</sup> Responderunt et dixerunt ei: &#x201c; Numquid et tu ex Galilaea es? Scrutare et vide quia propheta a Galilaea non surgit! &#x201d;.</span>
    <span class="versiculo"><sup>53</sup> Et reversi sunt unusquisque in domum suam.</span>
</div>
