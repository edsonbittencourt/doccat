<div>
	<span class="capitulo">13</span>
	<span class="versiculo"><sup>1</sup> Ante diem autem festum Paschae, sciens Iesus quia venit eius hora, ut transeat ex hoc mundo ad Patrem, cum dilexisset suos, qui erant in mundo, in finem dilexit eos.</span>
	<span class="versiculo"><sup>2</sup> Et in cena, cum Diabolus iam misisset in corde, ut traderet eum Iudas Simonis Iscariotis,</span>
	<span class="versiculo"><sup>3</sup> sciens quia omnia dedit ei Pater in manus, et quia a Deo exivit et ad Deum vadit,</span>
	<span class="versiculo"><sup>4</sup> surgit a cena et ponit vestimenta sua et, cum accepisset linteum, praecinxit se.</span>
	<span class="versiculo"><sup>5</sup> Deinde mittit aquam in pelvem et coepit lavare pedes discipulorum et extergere linteo, quo erat praecinctus.</span>
	<span class="versiculo"><sup>6</sup> Venit ergo ad Simonem Petrum. Dicit ei: &#x201c; Domine, tu mihi lavas pedes? &#x201d;.</span>
	<span class="versiculo"><sup>7</sup> Respondit Iesus et dixit ei: &#x201c; Quod ego facio, tu nescis modo, scies autem postea &#x201d;.</span>
	<span class="versiculo"><sup>8</sup> Dicit ei Petrus: &#x201c; Non lavabis mihi pedes in aeternum! &#x201d;. Respondit Iesus ei: &#x201c; Si non lavero te, non habes partem mecum &#x201d;.</span>
	<span class="versiculo"><sup>9</sup> Dicit ei Simon Petrus: &#x201c; Domine, non tantum pedes meos sed et manus et caput! &#x201d;.</span>
	<span class="versiculo"><sup>10</sup> Dicit ei Iesus: &#x201c; Qui lotus est, non indiget nisi ut pedes lavet, sed est mundus totus; et vos mundi estis sed non omnes &#x201d;.</span>
	<span class="versiculo"><sup>11</sup> Sciebat enim quisnam esset, qui traderet eum; propterea dixit: &#x201c; Non estis mundi omnes &#x201d;.</span>
	<span class="versiculo"><sup>12</sup> Postquam ergo lavit pedes eorum et accepit vestimenta sua, cum recubuisset iterum, dixit eis: &#x201c; Scitis quid fecerim vobis?</span>
	<span class="versiculo"><sup>13</sup> Vos vocatis me: &#x201c;Magister&#x201d; et: &#x201c;Domine&#x201d;, et bene dicitis; sum etenim.</span>
	<span class="versiculo"><sup>14</sup> Si ergo ego lavi vestros pedes, Dominus et Magister, et vos debetis alter alterius lavare pedes.</span>
	<span class="versiculo"><sup>15</sup> Exemplum enim dedi vobis, ut, quemadmodum ego feci vobis, et vos faciatis.</span>
	<span class="versiculo"><sup>16</sup> Amen, amen dico vobis: Non est servus maior domino suo, neque apostolus maior eo, qui misit illum.</span>
	<span class="versiculo"><sup>17</sup> Si haec scitis, beati estis, si facitis ea.</span>
	<span class="versiculo"><sup>18</sup> Non de omnibus vobis dico, ego scio, quos elegerim, sed ut impleatur Scriptura: &#x201c;Qui manducat meum panem, levavit contra me calcaneum suum&#x201d;.</span>
	<span class="versiculo"><sup>19</sup> Amodo dico vobis priusquam fiat, ut credatis, cum factum fuerit, quia ego sum.</span>
	<span class="versiculo"><sup>20</sup> Amen, amen dico vobis: Qui accipit, si quem misero, me accipit; qui autem me accipit, accipit eum, qui me misit &#x201d;.</span>
	<span class="versiculo"><sup>21</sup> Cum haec dixisset Iesus, turbatus est spiritu et protestatus est et dixit: &#x201c; Amen, amen dico vobis: Unus ex vobis tradet me &#x201d;.</span>
	<span class="versiculo"><sup>22</sup> Aspiciebant ad invicem discipuli, haesitantes de quo diceret.</span>
	<span class="versiculo"><sup>23</sup> Erat recumbens unus ex discipulis eius in sinu Iesu, quem diligebat Iesus.</span>
	<span class="versiculo"><sup>24</sup> Innuit ergo huic Simon Petrus, ut interrogaret: &#x201c; Quis est, de quo dicit? &#x201d;.</span>
	<span class="versiculo"><sup>25</sup> Cum ergo recumberet ille ita supra pectus Iesu, dicit ei: &#x201c; Domine, quis est? &#x201d;.</span>
	<span class="versiculo"><sup>26</sup> Respondet Iesus: &#x201c; Ille est, cui ego intinctam buccellam porrexero &#x201d;. Cum ergo intinxisset buccellam, dat Iudae Simonis Iscariotis.</span>
	<span class="versiculo"><sup>27</sup> Et post buccellam tunc introivit in illum Satanas. Dicit ergo ei Iesus: &#x201c; Quod facis, fac citius &#x201d;.</span>
	<span class="versiculo"><sup>28</sup> Hoc autem nemo scivit discumbentium ad quid dixerit ei;</span>
	<span class="versiculo"><sup>29</sup> quidam enim putabant quia loculos habebat Iudas, quia dicit ei Iesus: &#x201c; Eme ea, quae opus sunt nobis ad diem festum &#x201d;, aut egenis ut aliquid daret.</span>
	<span class="versiculo"><sup>30</sup> Cum ergo accepisset ille buccellam, exivit continuo; erat autem nox.</span>
	<span class="versiculo"><sup>31</sup> Cum ergo exisset, dicit Iesus: &#x201c; Nunc clarificatus est Filius hominis, et Deus clarificatus est in eo;</span>
	<span class="versiculo"><sup>32</sup> si Deus clarificatus est in eo, et Deus clarificabit eum in semetipso et continuo clarificabit eum.</span>
	<span class="versiculo"><sup>33</sup> Filioli, adhuc modicum vobiscum sum; quaeretis me, et sicut dixi Iudaeis: Quo ego vado, vos non potestis venire, et vobis dico modo.</span>
	<span class="versiculo"><sup>34</sup> Mandatum novum do vobis, ut diligatis invicem; sicut dilexi vos, ut et vos diligatis invicem.</span>
	<span class="versiculo"><sup>35</sup> In hoc cognoscent omnes quia mei discipuli estis: si dilectionem habueritis ad invicem &#x201d;.</span>
	<span class="versiculo"><sup>36</sup> Dicit ei Simon Petrus: &#x201c; Domine, quo vadis? &#x201d;. Respondit Iesus: &#x201c; Quo vado, non potes me modo sequi, sequeris autem postea &#x201d;.</span>
	<span class="versiculo"><sup>37</sup> Dicit ei Petrus: &#x201c; Domine, quare non possum te sequi modo? Animam meam pro te ponam &#x201d;.</span>
	<span class="versiculo"><sup>38</sup> Respondet Iesus: &#x201c; Animam tuam pro me pones? Amen, amen dico tibi: Non cantabit gallus, donec me ter neges.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
