<div>
	<span class="capitulo">10</span>
	<span class="versiculo"><sup>1</sup> &#x201c; Amen, amen dico vobis: Qui non intrat per ostium in ovile ovium, sed ascendit aliunde, ille fur est et latro;</span>
	<span class="versiculo"><sup>2</sup> qui autem intrat per ostium, pastor est ovium.</span>
	<span class="versiculo"><sup>3</sup> Huic ostiarius aperit, et oves vocem eius audiunt, et proprias oves vocat nominatim et educit eas.</span>
	<span class="versiculo"><sup>4</sup> Cum proprias omnes emiserit, ante eas vadit, et oves illum sequuntur, quia sciunt vocem eius;</span>
	<span class="versiculo"><sup>5</sup> alienum autem non sequentur, sed fugient ab eo, quia non noverunt vocem alienorum &#x201d;.</span>
	<span class="versiculo"><sup>6</sup> Hoc proverbium dixit eis Iesus; illi autem non cognoverunt quid esset, quod loquebatur eis.</span>
	<span class="versiculo"><sup>7</sup> Dixit ergo iterum Iesus: &#x201c; Amen, amen dico vobis: Ego sum ostium ovium.</span>
	<span class="versiculo"><sup>8</sup> Omnes, quotquot venerunt ante me, fures sunt et latrones, sed non audierunt eos oves.</span>
	<span class="versiculo"><sup>9</sup> Ego sum ostium; per me, si quis introierit, salvabitur et ingredietur et egredietur et pascua inveniet.</span>
	<span class="versiculo"><sup>10</sup> Fur non venit, nisi ut furetur et mactet et perdat; ego veni, ut vitam habeant et abundantius habeant.</span>
	<span class="versiculo"><sup>11</sup> Ego sum pastor bonus; bonus pastor animam suam ponit pro ovibus;</span>
	<span class="versiculo"><sup>12</sup> mercennarius et, qui non est pastor, cuius non sunt oves propriae, videt lupum venientem et dimittit oves et fugit &#x2014; et lupus rapit eas et dispergit &#x2014;</span>
	<span class="versiculo"><sup>13</sup> quia mercennarius est et non pertinet ad eum de ovibus.</span>
	<span class="versiculo"><sup>14</sup> Ego sum pastor bonus et cognosco meas, et cognoscunt me meae,</span>
	<span class="versiculo"><sup>15</sup> sicut cognoscit me Pater, et ego cognosco Patrem; et animam meam pono pro ovibus.</span>
	<span class="versiculo"><sup>16</sup> Et alias oves habeo, quae non sunt ex hoc ovili, et illas oportet me adducere, et vocem meam audient et fient unus grex, unus pastor.</span>
	<span class="versiculo"><sup>17</sup> Propterea me Pater diligit, quia ego pono animam meam, ut iterum sumam eam.</span>
	<span class="versiculo"><sup>18</sup> Nemo tollit eam a me, sed ego pono eam a meipso. Potestatem habeo ponendi eam et potestatem habeo iterum sumendi eam. Hoc mandatum accepi a Patre meo &#x201d;.</span>
	<span class="versiculo"><sup>19</sup> Dissensio iterum facta est inter Iudaeos propter sermones hos.</span>
	<span class="versiculo"><sup>20</sup> Dicebant autem multi ex ipsis: &#x201c; Daemonium habet et insanit! Quid eum auditis? &#x201d;.</span>
	<span class="versiculo"><sup>21</sup> Alii dicebant: &#x201c; Haec verba non sunt daemonium habentis! Numquid daemonium potest caecorum oculos aperire? &#x201d;.</span>
	<span class="versiculo"><sup>22</sup> Facta sunt tunc Encaenia in Hierosolymis. Hiems erat;</span>
	<span class="versiculo"><sup>23</sup> et ambulabat Iesus in templo in porticu Salomonis.</span>
	<span class="versiculo"><sup>24</sup> Circumdederunt ergo eum Iudaei et dicebant ei: &#x201c; Quousque animam nostram tollis? Si tu es Christus, dic nobis palam! &#x201d;.</span>
	<span class="versiculo"><sup>25</sup> Respondit eis Iesus: &#x201c; Dixi vobis, et non creditis; opera, quae ego facio in nomine Patris mei, haec testimonium perhibent de me.</span>
	<span class="versiculo"><sup>26</sup> Sed vos non creditis, quia non estis ex ovibus meis.</span>
	<span class="versiculo"><sup>27</sup> Oves meae vocem meam audiunt, et ego cognosco eas, et sequuntur me;</span>
	<span class="versiculo"><sup>28</sup> et ego vitam aeternam do eis, et non peribunt in aeternum, et non rapiet eas quisquam de manu mea.</span>
	<span class="versiculo"><sup>29</sup> Pater meus quod dedit mihi, maius omnibus est, et nemo potest rapere de manu Patris.</span>
	<span class="versiculo"><sup>30</sup> Ego et Pater unum sumus &#x201d;.</span>
	<span class="versiculo"><sup>31</sup> Sustulerunt iterum lapides Iudaei, ut lapidarent eum.</span>
	<span class="versiculo"><sup>32</sup> Respondit eis Iesus: &#x201c; Multa opera bona ostendi vobis ex Patre; propter quod eorum opus me lapidatis? &#x201d;.</span>
	<span class="versiculo"><sup>33</sup> Responderunt ei Iudaei: &#x201c; De bono opere non lapidamus te sed de blasphemia, et quia tu, homo cum sis, facis teipsum Deum &#x201d;.</span>
	<span class="versiculo"><sup>34</sup> Respondit eis Iesus: &#x201c; Nonne scriptum est in lege vestra: &#x201c;Ego dixi: Dii estis?&#x201d;.</span>
	<span class="versiculo"><sup>35</sup> Si illos dixit deos, ad quos sermo Dei factus est, et non potest solvi Scriptura,</span>
	<span class="versiculo"><sup>36</sup> quem Pater sanctificavit et misit in mundum, vos dicitis: &#x201c;Blasphemas!&#x201d;, quia dixi: Filius Dei sum?</span>
	<span class="versiculo"><sup>37</sup> Si non facio opera Patris mei, nolite credere mihi;</span>
	<span class="versiculo"><sup>38</sup> si autem facio, et si mihi non vultis credere, operibus credite, ut cognoscatis et sciatis quia in me est Pater, et ego in Patre &#x201d;.</span>
	<span class="versiculo"><sup>39</sup> Quaerebant ergo iterum eum prehendere; et exivit de manibus eorum.</span>
	<span class="versiculo"><sup>40</sup> Et abiit iterum trans Iordanem in eum locum, ubi erat Ioannes baptizans primum, et mansit illic.</span>
	<span class="versiculo"><sup>41</sup> Et multi venerunt ad eum et dicebant: &#x201c; Ioannes quidem signum fecit nullum; omnia autem, quaecumque dixit Ioannes de hoc, vera erant &#x201d;.</span>
	<span class="versiculo"><sup>42</sup> Et multi crediderunt in eum illic.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-ioannem_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
