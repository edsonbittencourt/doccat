<div>
	<span class="capitulo">6</span>
	<span class="versiculo"><sup>1</sup> Quicumque sunt sub iugo, servi dominos suos omni honore di gnos arbitrentur, ne nomen Dei et doctrina blasphemetur.</span>
	<span class="versiculo"><sup>2</sup> Qui autem fideles habent dominos, non contemnant, quia fratres sunt, sed magis serviant, quia fideles sunt et dilecti, qui beneficii participes sunt. Haec doce et exhortare.</span>
	<span class="versiculo"><sup>3</sup> Si quis aliter docet et non accedit sanis sermonibus Domini nostri Iesu Christi et ei, quae secundum pietatem est, doctrinae,</span>
	<span class="versiculo"><sup>4</sup> superbus est, nihil sciens, sed languens circa quaestiones et pugnas verborum, ex quibus oriuntur invidiae, contentiones, blasphemiae, suspiciones malae,</span>
	<span class="versiculo"><sup>5</sup> conflictationes hominum mente corruptorum et qui veritate privati sunt, existimantium quaestum esse pietatem.</span>
	<span class="versiculo"><sup>6</sup> Est autem quaestus magnus pietas cum sufficientia.</span>
	<span class="versiculo"><sup>7</sup> Nihil enim intulimus in mundum, quia nec auferre quid possumus;</span>
	<span class="versiculo"><sup>8</sup> habentes autem alimenta et quibus tegamur, his contenti erimus.</span>
	<span class="versiculo"><sup>9</sup> Nam qui volunt divites fieri, incidunt in tentationem et laqueum et desideria multa stulta et nociva, quae mergunt homines in interitum et perditionem;</span>
	<span class="versiculo"><sup>10</sup> radix enim omnium malorum est cupiditas, quam quidam appetentes erraverunt a fide et inseruerunt se doloribus multis.</span>
	<span class="versiculo"><sup>11</sup> Tu autem, o homo Dei, haec fuge; sectare vero iustitiam, pietatem, fidem, caritatem, patientiam, mansuetudinem.</span>
	<span class="versiculo"><sup>12</sup> Certa bonum certamen fidei, apprehende vitam aeternam, ad quam vocatus es, et confessus es bonam confessionem coram multis testibus.</span>
	<span class="versiculo"><sup>13</sup> Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato bonam confessionem,</span>
	<span class="versiculo"><sup>14</sup> ut serves mandatum sine macula irreprehensibile usque in adventum Domini nostri Iesu Christi,</span>
	<span class="versiculo"><sup>15</sup> quem suis temporibus ostendet beatus et solus potens, Rex regnantium et Dominus dominantium,</span>
	<span class="versiculo"><sup>16</sup> qui solus habet immortalitatem, lucem habitans inaccessibilem, quem vidit nullus hominum nec videre potest; cui honor et imperium sempiternum. Amen.</span>
	<span class="versiculo"><sup>17</sup> Divitibus huius saeculi praecipe non superbe sapere neque sperare in incerto divitiarum sed in Deo, qui praestat nobis omnia abunde ad fruendum,</span>
	<span class="versiculo"><sup>18</sup> bene agere, divites fieri in operibus bonis, facile tribuere, communicare,</span>
	<span class="versiculo"><sup>19</sup> thesaurizare sibi fundamentum bonum in futurum, ut apprehendant veram vitam.</span>
	<span class="versiculo"><sup>20</sup> O Timothee, depositum custodi, devitans profanas vocum novitates et oppositiones falsi nominis scientiae,</span>
	<span class="versiculo"><sup>21</sup> quam quidam profitentes circa fidem aberraverunt.
Gratia vobiscum.</span>
</div>
