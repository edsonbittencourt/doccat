<div>
	<span class="capitulo">5</span>
	<span class="versiculo"><sup>1</sup> Seniorem ne increpaveris, sed obsecra ut patrem, iuvenes ut fratres,</span>
	<span class="versiculo"><sup>2</sup> anus ut matres, iuvenculas ut sorores in omni castitate.</span>
	<span class="versiculo"><sup>3</sup> Viduas honora, quae vere viduae sunt.</span>
	<span class="versiculo"><sup>4</sup> Si qua autem vidua filios aut nepotes habet, discant primum domum suam pie regere et mutuam vicem reddere parentibus; hoc enim acceptum est coram Deo.</span>
	<span class="versiculo"><sup>5</sup> Quae autem vere vidua est et desolata, sperat in Deum et instat obsecrationibus et orationibus nocte ac die;</span>
	<span class="versiculo"><sup>6</sup> nam quae in deliciis est vivens, mortua est.</span>
	<span class="versiculo"><sup>7</sup> Et haec praecipe, ut irreprehensibiles sint.</span>
	<span class="versiculo"><sup>8</sup> Si quis autem suorum et maxime domesticorum curam non habet, fidem negavit et est infideli deterior.</span>
	<span class="versiculo"><sup>9</sup> Vidua adscribatur non minus sexaginta annorum, quae fuerit unius viri uxor,</span>
	<span class="versiculo"><sup>10</sup> in operibus bonis testimonium habens: si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.</span>
	<span class="versiculo"><sup>11</sup> Adulescentiores autem viduas devita; cum enim luxuriatae fuerint adversus Christum, nubere volunt,</span>
	<span class="versiculo"><sup>12</sup> habentes damnationem, quia primam fidem irritam fecerunt;</span>
	<span class="versiculo"><sup>13</sup> simul autem et otiosae discunt circumire domos, non solum otiosae sed et verbosae et curiosae, loquentes quae non oportet.</span>
	<span class="versiculo"><sup>14</sup> Volo ergo iuniores nubere, filios procreare, dominas domus esse, nullam occasionem dare adversario maledicti gratia;</span>
	<span class="versiculo"><sup>15</sup> iam enim quaedam conversae sunt retro Satanam.</span>
	<span class="versiculo"><sup>16</sup> Si qua fidelis habet viduas, subministret illis, et non gravetur ecclesia, ut his, quae vere viduae sunt, sufficiat.</span>
	<span class="versiculo"><sup>17</sup> Qui bene praesunt presbyteri, duplici honore digni habeantur, maxime qui laborant in verbo et doctrina;</span>
	<span class="versiculo"><sup>18</sup> dicit enim Scriptura: &#x201c; Non infrenabis os bovi trituranti &#x201d; et: &#x201c; Dignus operarius mercede sua &#x201d;.</span>
	<span class="versiculo"><sup>19</sup> Adversus presbyterum accusationem noli recipere, nisi sub duobus vel tribus testibus.</span>
	<span class="versiculo"><sup>20</sup> Peccantes coram omnibus argue, ut et ceteri timorem habeant.</span>
	<span class="versiculo"><sup>21</sup> Testificor coram Deo et Christo Iesu et electis angelis, ut haec custodias sine praeiudicio nihil faciens in aliquam partem declinando.</span>
	<span class="versiculo"><sup>22</sup> Manus cito nemini imposueris neque communicaveris peccatis alienis; teipsum castum custodi.</span>
	<span class="versiculo"><sup>23</sup> Noli adhuc aquam bibere, sed vino modico utere propter stomachum et frequentes tuas infirmitates.</span>
	<span class="versiculo"><sup>24</sup> Quorundam hominum peccata manifesta sunt praecedentia ad iudicium, quosdam autem et subsequuntur;</span>
	<span class="versiculo"><sup>25</sup> similiter et facta bona manifesta sunt, et, quae aliter se habent, abscondi non possunt.</span>
</div>
