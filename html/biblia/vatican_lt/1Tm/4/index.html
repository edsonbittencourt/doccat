<div>
    <span class="capitulo">4</span>
    <span class="versiculo"><sup>1</sup> Spiritus autem manifeste dicit, quia in novissimis temporibus discedent quidam a fide, attendentes spiritibus seductoribus et doctrinis daemoniorum,</span>
    <span class="versiculo"><sup>2</sup> in hypocrisi loquentium mendacium et cauteriatam habentium suam conscientiam,</span>
    <span class="versiculo"><sup>3</sup> prohibentium nubere, abstinere a cibis, quos Deus creavit ad percipiendum cum gratiarum actione fidelibus et his, qui cognoverunt veritatem.</span>
    <span class="versiculo"><sup>4</sup> Quia omnis creatura Dei bona, et nihil reiciendum, quod cum gratiarum actione percipitur;</span>
    <span class="versiculo"><sup>5</sup> sanctificatur enim per verbum Dei et orationem.</span>
    <span class="versiculo"><sup>6</sup> Haec proponens fratribus bonus eris minister Christi Iesu, enutritus verbis fidei et bonae doctrinae, quam assecutus es;</span>
    <span class="versiculo"><sup>7</sup> profanas autem et aniles fabulas devita.
Exerce teipsum ad pietatem;</span>
    <span class="versiculo"><sup>8</sup> nam corporalis exercitatio ad modicum utilis est, pietas autem ad omnia utilis est promissionem habens vitae, quae nunc est, et futurae.</span>
    <span class="versiculo"><sup>9</sup> Fidelis sermo et omni acceptione dignus:</span>
    <span class="versiculo"><sup>10</sup> in hoc enim laboramus et certamus, quia sperantes sumus in Deum vivum, qui est salvator omnium hominum, maxime fidelium.</span>
    <span class="versiculo"><sup>11</sup> Praecipe haec et doce.</span>
    <span class="versiculo"><sup>12</sup> Nemo adulescentiam tuam contemnat; sed exemplum esto fidelium in verbo, in conversatione, in caritate, in fide, in castitate.</span>
    <span class="versiculo"><sup>13</sup> Dum venio, attende lectioni, exhortationi, doctrinae.</span>
    <span class="versiculo"><sup>14</sup> Noli neglegere donationem, quae in te est, quae data est tibi per prophetiam cum impositione manuum presbyterii.</span>
    <span class="versiculo"><sup>15</sup> Haec meditare, in his esto, ut profectus tuus manifestus sit omnibus.</span>
    <span class="versiculo"><sup>16</sup> Attende tibi et doctrinae; insta in illis; hoc enim faciens et teipsum salvum facies et eos, qui te audiunt.</span>
</div>
