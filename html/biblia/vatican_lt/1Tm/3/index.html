<div>
	<span class="capitulo">3</span>
	<span class="versiculo"><sup>1</sup> Fidelis sermo: si quis episco patum appetit, bonum opus de siderat.</span>
	<span class="versiculo"><sup>2</sup> Oportet ergo episcopum irreprehensibilem esse, unius uxoris virum, sobrium, prudentem, ornatum, hospitalem, doctorem,</span>
	<span class="versiculo"><sup>3</sup> non vinolentum, non percussorem sed modestum, non litigiosum, non cupidum,</span>
	<span class="versiculo"><sup>4</sup> suae domui bene praepositum, filios habentem in subiectione cum omni castitate</span>
	<span class="versiculo"><sup>5</sup> &#x2014; si quis autem domui suae praeesse nescit, quomodo ecclesiae Dei curam habebit? C,</span>
	<span class="versiculo"><sup>6</sup> non neophytum, ne in superbia elatus in iudicium incidat Diaboli.</span>
	<span class="versiculo"><sup>7</sup> Oportet autem illum et testimonium habere bonum ab his, qui foris sunt, ut non in opprobrium incidat et laqueum Diaboli.</span>
	<span class="versiculo"><sup>8</sup> Diaconos similiter pudicos, non bilingues, non multo vino deditos, non turpe lucrum sectantes,</span>
	<span class="versiculo"><sup>9</sup> habentes mysterium fidei in conscientia pura.</span>
	<span class="versiculo"><sup>10</sup> Et hi autem probentur primum, deinde ministrent nullum crimen habentes.</span>
	<span class="versiculo"><sup>11</sup> Mulieres similiter pudicas, non detrahentes, sobrias, fideles in omnibus.</span>
	<span class="versiculo"><sup>12</sup> Diaconi sint unius uxoris viri, qui filiis suis bene praesint et suis domibus;</span>
	<span class="versiculo"><sup>13</sup> qui enim bene ministraverint, gradum sibi bonum acquirent et multam fiduciam in fide, quae est in Christo Iesu.</span>
	<span class="versiculo"><sup>14</sup> Haec tibi scribo sperans venire ad te cito;</span>
	<span class="versiculo"><sup>15</sup> si autem tardavero, ut scias quomodo oporteat in domo Dei conversari, quae est ecclesia Dei vivi, columna et firmamentum veritatis.</span>
	<span class="versiculo"><sup>16</sup> Et omnium confessione magnum est pietatis mysterium:
Qui manifestatus est in carne,
iustificatus est in Spiritu,
apparuit angelis,
praedicatus est in gentibus,
creditus est in mumdo,
assumptus est in gloria.</span>
</div>
