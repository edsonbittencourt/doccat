<div>
    <span class="capitulo">1</span>
    <span class="versiculo"><sup>1</sup> Paulus, apostolus Christi Iesu secundum praeceptum Dei salvatoris nostri et Christi Iesu spei nostrae,</span>
    <span class="versiculo"><sup>2</sup> Timotheo germano filio in fide: gratia, misericordia, pax a Deo Patre et Christo Iesu Domino nostro.</span>
    <span class="versiculo"><sup>3</sup> Sicut rogavi te, ut remaneres Ephesi, cum irem in Macedoniam, ut praeciperes quibusdam, ne aliter docerent</span>
    <span class="versiculo"><sup>4</sup> neque intenderent fabulis et genealogiis interminatis, quae quaestiones praestant magis quam dispensationem Dei, quae est in fide;</span>
    <span class="versiculo"><sup>5</sup> finis autem praecepti est caritas de corde puro et conscientia bona et fide non ficta,</span>
    <span class="versiculo"><sup>6</sup> a quibus quidam aberrantes conversi sunt in vaniloquium,</span>
    <span class="versiculo"><sup>7</sup> volentes esse legis doctores, non intellegentes neque quae loquuntur neque de quibus affirmant.</span>
    <span class="versiculo"><sup>8</sup> Scimus autem quia bona est lex, si quis ea legitime utatur,</span>
    <span class="versiculo"><sup>9</sup> sciens hoc quia iusto lex non est posita sed iniustis et non subiectis, impiis et peccatoribus, sceleratis et contaminatis, patricidis et matricidis, homicidis,</span>
    <span class="versiculo"><sup>10</sup> fornicariis, masculorum concubitoribus, plagiariis, mendacibus, periuris et si quid aliud sanae doctrinae adversatur,</span>
    <span class="versiculo"><sup>11</sup> secundum evangelium gloriae beati Dei, quod creditum est mihi.</span>
    <span class="versiculo"><sup>12</sup> Gratiam habeo ei, qui me confortavit, Christo Iesu Domino nostro, quia fidelem me existimavit ponens in ministerio,</span>
    <span class="versiculo"><sup>13</sup> qui prius fui blasphemus et persecutor et contumeliosus; sed misericordiam consecutus sum, quia ignorans feci in incredulitate;</span>
    <span class="versiculo"><sup>14</sup> superabundavit autem gratia Domini nostri cum fide et dilectione, quae sunt in Christo Iesu.</span>
    <span class="versiculo"><sup>15</sup> Fidelis sermo et omni acceptione dignus: Christus Iesus venit in mundum peccatores salvos facere; quorum primus ego sum,</span>
    <span class="versiculo"><sup>16</sup> sed ideo misericordiam consecutus sum, ut in me primo ostenderet Christus Iesus omnem longanimitatem, ad informationem eorum, qui credituri sunt illi in vitam aeternam.</span>
    <span class="versiculo"><sup>17</sup> Regi autem saeculorum, incorruptibili, invisibili, soli Deo honor et gloria in saecula saeculorum. Amen.</span>
    <span class="versiculo"><sup>18</sup> Hoc praeceptum commendo tibi, fili Timothee, secundum praecedentes super te prophetias, ut milites in illis bonam militiam</span>
    <span class="versiculo"><sup>19</sup> habens fidem et bonam conscientiam, quam quidam repellentes circa fidem naufragaverunt;</span>
    <span class="versiculo"><sup>20</sup> ex quibus est Hymenaeus et Alexander, quos tradidi Satanae, ut discant non blasphemare.</span>
</div>
