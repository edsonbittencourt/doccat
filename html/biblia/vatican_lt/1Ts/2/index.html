<div>
	<span class="capitulo">2</span>
	<span class="versiculo"><sup>1</sup> Nam ipsi scitis, fratres, introi tum nostrum ad vos, quia non inanis fuit;</span>
	<span class="versiculo"><sup>2</sup> sed ante passi et contumeliis affecti, sicut scitis, in Philippis, fiduciam habuimus in Deo nostro loqui ad vos evangelium Dei in multa sollicitudine.</span>
	<span class="versiculo"><sup>3</sup> Exhortatio enim nostra non ex errore neque ex immunditia neque in dolo,</span>
	<span class="versiculo"><sup>4</sup> sed sicut probati sumus a Deo, ut crederetur nobis evangelium, ita loquimur non quasi hominibus placentes, sed Deo, qui probat corda nostra.</span>
	<span class="versiculo"><sup>5</sup> Neque enim aliquando fuimus in sermone adulationis, sicut scitis, neque sub praetextu avaritiae, Deus testis,</span>
	<span class="versiculo"><sup>6</sup> nec quaerentes ab hominibus gloriam, neque a vobis neque ab aliis;</span>
	<span class="versiculo"><sup>7</sup> cum possemus oneri esse ut Christi apostoli, sed facti sumus parvuli in medio vestrum, tamquam si nutrix foveat filios suos;</span>
	<span class="versiculo"><sup>8</sup> ita desiderantes vos, cupide volebamus tradere vobis non solum evangelium Dei sed etiam animas nostras, quoniam carissimi nobis facti estis.</span>
	<span class="versiculo"><sup>9</sup> Memores enim estis, fratres, laboris nostri et fatigationis; nocte et die operantes, ne quem vestrum gravaremus, praedicavimus in vobis evangelium Dei.</span>
	<span class="versiculo"><sup>10</sup> Vos testes estis et Deus, quam sancte et iuste et sine querela vobis, qui credidistis, fuimus;</span>
	<span class="versiculo"><sup>11</sup> sicut scitis qualiter unumquemque vestrum, tamquam pater filios suos,</span>
	<span class="versiculo"><sup>12</sup> deprecantes vos et consolantes testificati sumus, ut ambularetis digne Deo, qui vocat vos in suum regnum et gloriam.</span>
	<span class="versiculo"><sup>13</sup> Ideo et nos gratias agimus Deo sine intermissione, quoniam cum accepissetis a nobis verbum auditus Dei, accepistis non ut verbum hominum sed, sicut est vere, verbum Dei, quod et operatur in vobis, qui creditis.</span>
	<span class="versiculo"><sup>14</sup> Vos enim imitatores facti estis, fratres, ecclesiarum Dei, quae sunt in Iudaea in Christo Iesu; quia eadem passi estis et vos a contribulibus vestris, sicut et ipsi a Iudaeis,</span>
	<span class="versiculo"><sup>15</sup> qui et Dominum occiderunt Iesum et prophetas et nos persecuti sunt et Deo non placent et omnibus hominibus adversantur,</span>
	<span class="versiculo"><sup>16</sup> prohibentes nos gentibus loqui, ut salvae fiant, ut impleant peccata sua semper. Pervenit autem ira Dei super illos usque in finem.</span>
	<span class="versiculo"><sup>17</sup> Nos autem, fratres, desolati a vobis ad tempus horae, facie non corde, abundantius festinavimus faciem vestram videre cum multo desiderio.</span>
	<span class="versiculo"><sup>18</sup> Propter quod voluimus venire ad vos, ego quidem Paulus et semel et iterum; et impedivit nos Satanas.</span>
	<span class="versiculo"><sup>19</sup> Quae est enim nostra spes aut gaudium aut corona gloriae &#x2014; nonne et vos &#x2014; ante Dominum nostrum Iesum in adventu eius?</span>
	<span class="versiculo"><sup>20</sup> Vos enim estis gloria nostra et gaudium.</span>
</div>
