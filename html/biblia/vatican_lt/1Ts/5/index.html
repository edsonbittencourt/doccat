<div>
    <span class="capitulo">5</span>
    <span class="versiculo"><sup>1</sup> De temporibus autem et mo mentis, fratres, non indigetis, ut scribatur vobis;</span>
    <span class="versiculo"><sup>2</sup> ipsi enim diligenter scitis quia dies Domini, sicut fur in nocte, ita veniet.</span>
    <span class="versiculo"><sup>3</sup> Cum enim dixerint: &#x201c; Pax et securitas &#x201d;, tunc repentinus eis superveniet interitus, sicut dolor in utero habenti, et non effugient.</span>
    <span class="versiculo"><sup>4</sup> Vos autem, fratres, non estis in tenebris, ut vos dies ille tamquam fur comprehendat;</span>
    <span class="versiculo"><sup>5</sup> omnes enim vos filii lucis estis et filii diei. Non sumus noctis neque tenebrarum;</span>
    <span class="versiculo"><sup>6</sup> igitur non dormiamus sicut ceteri, sed vigilemus et sobrii simus.</span>
    <span class="versiculo"><sup>7</sup> Qui enim dormiunt, nocte dormiunt; et, qui ebrii sunt, nocte inebriantur.</span>
    <span class="versiculo"><sup>8</sup> Nos autem, qui diei sumus, sobrii simus, induti loricam fidei et caritatis et galeam spem salutis;</span>
    <span class="versiculo"><sup>9</sup> quoniam non posuit nos Deus in iram sed in acquisitionem salutis per Dominum nostrum Iesum Christum,</span>
    <span class="versiculo"><sup>10</sup> qui mortuus est pro nobis, ut sive vigilemus sive dormiamus, simul cum illo vivamus.</span>
    <span class="versiculo"><sup>11</sup> Propter quod consolamini invicem et aedificate alterutrum, sicut et facitis.</span>
    <span class="versiculo"><sup>12</sup> Rogamus autem vos, fratres, ut noveritis eos, qui laborant inter vos et praesunt vobis in Domino et monent vos,</span>
    <span class="versiculo"><sup>13</sup> ut habeatis illos superabundanter in caritate propter opus illorum. Pacem habete inter vos.</span>
    <span class="versiculo"><sup>14</sup> Hortamur autem vos, fratres: corripite inquietos, consolamini pusillanimes, suscipite infirmos, longanimes estote ad omnes.</span>
    <span class="versiculo"><sup>15</sup> Videte, ne quis malum pro malo alicui reddat, sed semper, quod bonum est, sectamini et in invicem et in omnes.</span>
    <span class="versiculo"><sup>16</sup> Semper gaudete,</span>
    <span class="versiculo"><sup>17</sup> sine intermissione orate,</span>
    <span class="versiculo"><sup>18</sup> in omnibus gratias agite; haec enim voluntas Dei est in Christo Iesu erga vos.</span>
    <span class="versiculo"><sup>19</sup> Spiritum nolite exstinguere,</span>
    <span class="versiculo"><sup>20</sup> prophetias nolite spernere;</span>
    <span class="versiculo"><sup>21</sup> omnia autem probate, quod bonum est tenete,</span>
    <span class="versiculo"><sup>22</sup> ab omni specie mala abstinete vos.</span>
    <span class="versiculo"><sup>23</sup> Ipse autem Deus pacis sanctificet vos per omnia, et integer spiritus vester et anima et corpus sine querela in adventu Domini nostri Iesu Christi servetur.</span>
    <span class="versiculo"><sup>24</sup> Fidelis est, qui vocat vos, qui etiam faciet.</span>
    <span class="versiculo"><sup>25</sup> Fratres, orate etiam pro nobis.</span>
    <span class="versiculo"><sup>26</sup> Salutate fratres omnes in osculo sancto.</span>
    <span class="versiculo"><sup>27</sup> Adiuro vos per Dominum, ut legatur epistula omnibus fratribus.</span>
    <span class="versiculo"><sup>28</sup> Gratia Domini nostri Iesu Christi vobiscum.</span>
</div>
