<div>
	<span class="capitulo">4</span>
	<span class="versiculo"><sup>1</sup> De cetero ergo, fratres, rogamus vos et obsecramus in Domino Iesu, ut &#x2014; quemadmodum accepistis a nobis quomodo vos oporteat ambulare et placere Deo, sicut et ambulatis &#x2014; ut abundetis magis.</span>
	<span class="versiculo"><sup>2</sup> Scitis enim, quae praecepta dederimus vobis per Dominum Iesum.</span>
	<span class="versiculo"><sup>3</sup> Haec est enim voluntas Dei, sanctificatio vestra,</span>
	<span class="versiculo"><sup>4</sup> ut abstineatis a fornicatione; ut sciat unusquisque vestrum suum vas possidere in sanctificatione et honore,</span>
	<span class="versiculo"><sup>5</sup> non in passione desiderii, sicut et gentes, quae ignorant Deum;</span>
	<span class="versiculo"><sup>6</sup> ut ne quis supergrediatur neque circumveniat in negotio fratrem suum, quoniam vindex est Dominus de his omnibus, sicut et praediximus vobis et testificati sumus.</span>
	<span class="versiculo"><sup>7</sup> Non enim vocavit nos Deus in immunditiam sed in sanctificationem.</span>
	<span class="versiculo"><sup>8</sup> Itaque, qui spernit, non hominem spernit sed Deum, qui etiam dat Spiritum suum Sanctum in vos.</span>
	<span class="versiculo"><sup>9</sup> De caritate autem fraternitatis non necesse habetis, ut vobis scribam; ipsi enim vos a Deo edocti estis, ut diligatis invicem;</span>
	<span class="versiculo"><sup>10</sup> etenim facitis illud in omnes fratres in universa Macedonia. Rogamus autem vos, fratres, ut abundetis magis;</span>
	<span class="versiculo"><sup>11</sup> et operam detis, ut quieti sitis et ut vestrum negotium agatis et operemini manibus vestris, sicut praecipimus vobis;</span>
	<span class="versiculo"><sup>12</sup> ut honeste ambuletis ad eos, qui foris sunt, et nullius aliquid desideretis.</span>
	<span class="versiculo"><sup>13</sup> Nolumus autem vos ignorare, fratres, de dormientibus, ut non contristemini sicut et ceteri, qui spem non habent.</span>
	<span class="versiculo"><sup>14</sup> Si enim credimus quod Iesus mortuus est et resurrexit, ita et Deus eos, qui dormierunt, per Iesum adducet cum eo.</span>
	<span class="versiculo"><sup>15</sup> Hoc enim vobis dicimus in verbo Domini, quia nos, qui vivimus, qui relinquimur in adventum Domini, non praeveniemus eos, qui dormierunt;</span>
	<span class="versiculo"><sup>16</sup> quoniam ipse Dominus in iussu, in voce archangeli et in tuba Dei descendet de caelo, et mortui, qui in Christo sunt, resurgent primi;</span>
	<span class="versiculo"><sup>17</sup> deinde nos, qui vivimus, qui relinquimur, simul rapiemur cum illis in nubibus obviam Domino in aera, et sic semper cum Domino erimus.</span>
	<span class="versiculo"><sup>18</sup> Itaque consolamini invicem in verbis istis.</span>
</div>
