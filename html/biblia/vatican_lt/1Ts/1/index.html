<div>
    <span class="capitulo">1</span>
    <span class="versiculo"><sup>1</sup> Paulus et Silvanus et Timotheus ecclesiae Thessalonicensium in Deo Patre et Domino Iesu Christo: gratia vobis et pax.</span>
    <span class="versiculo"><sup>2</sup> Gratias agimus Deo semper pro omnibus vobis, memoriam facientes in orationibus nostris, sine intermissione;</span>
    <span class="versiculo"><sup>3</sup> memores operis fidei vestrae et laboris caritatis et sustinentiae spei Domini nostri Iesu Christi ante Deum et Patrem nostrum;</span>
    <span class="versiculo"><sup>4</sup> scientes, fratres, dilecti a Deo, electionem vestram,</span>
    <span class="versiculo"><sup>5</sup> quia evangelium nostrum non fuit ad vos in sermone tantum sed et in virtute et in Spiritu Sancto et in plenitudine multa, sicut scitis quales fuerimus vobis propter vos.</span>
    <span class="versiculo"><sup>6</sup> Et vos imitatores nostri facti estis et Domini, excipientes verbum in tribulatione multa cum gaudio Spiritus Sancti,</span>
    <span class="versiculo"><sup>7</sup> ita ut facti sitis forma omnibus credentibus in Macedonia et in Achaia.</span>
    <span class="versiculo"><sup>8</sup> A vobis enim diffamatus est sermo Domini non solum in Macedonia et in Achaia, sed in omni loco fides vestra, quae est ad Deum, profecta est, ita ut non sit nobis necesse quidquam loqui;</span>
    <span class="versiculo"><sup>9</sup> ipsi enim de nobis annuntiant qualem introitum habuerimus ad vos, et quomodo conversi estis ad Deum a simulacris, servire Deo vivo et vero</span>
    <span class="versiculo"><sup>10</sup> et exspectare Filium eius de caelis, quem suscitavit ex mortuis, Iesum, qui eripit nos ab ira ventura.</span>
</div>
