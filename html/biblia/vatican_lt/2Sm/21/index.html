<div>
	<span class="capitulo">21</span>
	<span class="versiculo"><sup>1</sup> Facta est fames in diebus David tribus annis iugiter. Et consuluit David oraculum Domini, dixitque Dominus: &#x201c; Super Saul et super domum eius est sanguis, quia occidit Gabaonitas &#x201d;.</span>
	<span class="versiculo"><sup>2</sup> Vocatis ergo Gabaonitis, rex dixit ad eos &#x2014; porro Gabaonitae non sunt de filiis Israel, sed reliquiae Amorraeorum; filii quippe Israel iuraverant eis, sed voluit Saul percutere eos zelo suo pro filiis Israel et Iudae &#x2014;;</span>
	<span class="versiculo"><sup>3</sup> dixit ergo David ad Gabaonitas: &#x201c; Quid faciam vobis? Et quod erit vestri piaculum, ut benedicatis hereditati Domini? &#x201d;.</span>
	<span class="versiculo"><sup>4</sup> Dixeruntque ei Gabaonitae: &#x201c; Non est nobis super argento et auro quaestio contra Saul et contra domum eius; neque nobis licet interficere hominem de Israel &#x201d;. Ad quos ait: &#x201c; Quod ergo dixeritis, faciam vobis &#x201d;.</span>
	<span class="versiculo"><sup>5</sup> Qui dixerunt regi: &#x201c; De filiis viri, qui attrivit nos et cogitavit delere nos ita ut ne unus quidem nostrum residuus esset in cunctis finibus Israel,</span>
	<span class="versiculo"><sup>6</sup> dentur nobis septem viri, et suspendamus eos in patibulis Domino in Gabaon in monte Domini &#x201d;. Et ait rex: &#x201c; Ego dabo &#x201d;.</span>
	<span class="versiculo"><sup>7</sup> Pepercitque rex Meribbaal filio Ionathan filii Saul propter iusiurandum Domini, quod fuerat inter David et inter Ionathan filium Saul.</span>
	<span class="versiculo"><sup>8</sup> Tulit itaque rex duos filios Respha filiae Aia, quos peperit Saul, Armoni et Meribbaal, et quinque filios Merob filiae Saul, quos genuerat Hadrieli filio Berzellai, qui fuit de Molathi,</span>
	<span class="versiculo"><sup>9</sup> et dedit eos in manu Gabaonitarum, qui suspenderunt illos in monte coram Domino. Et ceciderunt hi septem simul, occisi in diebus messis primis, incipiente messione hordei.</span>
	<span class="versiculo"><sup>10</sup> Tollens autem Respha filia Aia cilicium substravit sibi super petram ab initio messis, donec stillaret aqua super eos de caelo, et non dimisit aves caeli considere super eos per diem neque bestias campi per noctem.</span>
	<span class="versiculo"><sup>11</sup> Et nuntiata sunt David, quae fecerat Respha filia Aia concubina Saul.</span>
	<span class="versiculo"><sup>12</sup> Et abiit David et tulit ossa Saul et ossa Ionathan filii eius a civibus Iabes Galaad, qui furati fuerant ea de platea Bethsan, in qua suspenderant eos Philisthim, cum interfecissent Saul in Gelboe,</span>
	<span class="versiculo"><sup>13</sup> et asportavit inde ossa Saul et ossa Ionathan filii eius; et colligentes ossa eorum, qui suspensi fuerant,</span>
	<span class="versiculo"><sup>14</sup> sepelierunt ea cum ossibus Saul et Ionathan filii eius in terra Beniamin in Sela, in sepulcro Cis patris eius. Feceruntque omnia, quae praeceperat rex; et repropitiatus est Deus terrae post haec.</span>
	<span class="versiculo"><sup>15</sup> Factum est autem rursum proelium Philisthinorum adversum Israel, et descendit David et servi eius cum eo, et pugnabant contra Philisthim, et fatigatus est David.</span>
	<span class="versiculo"><sup>16</sup> Iesbibenob, qui fuit de genere Rapha &#x2014; ferrum hastae trecentos siclos appendebat &#x2014; et accinctus erat ense novo, nisus est percutere David;</span>
	<span class="versiculo"><sup>17</sup> praesidioque ei fuit Abisai filius Sarviae et percussum Philisthaeum interfecit. Tunc iuraverunt viri David dicentes: &#x201c; Iam non egredieris nobiscum in bellum, ne exstinguas lucernam Israel &#x201d;.</span>
	<span class="versiculo"><sup>18</sup> Fuitque rursum bellum in Gob contra Philisthaeos; tunc percussit Sobbochai de Husa Saph de stirpe Rapha.</span>
	<span class="versiculo"><sup>19</sup> Et fuit iterum bellum in Gob contra Philisthaeos, in quo percussit Elchanan filius Iair Bethlehemites Goliath Getthaeum, cuius hastile hastae erat quasi liciatorium texentium.</span>
	<span class="versiculo"><sup>20</sup> Et adhuc fuit bellum in Geth, in quo vir excelsus, qui senos in manibus pedibusque habebat digitos, id est viginti et quattuor, et is quoque erat de origine Rapha,</span>
	<span class="versiculo"><sup>21</sup> exprobravit Israel; percussit autem eum Ionathan filius Samma fratris David.</span>
	<span class="versiculo"><sup>22</sup> Hi quattuor erant de genere Rapha ex Geth et ceciderunt per manum David et servorum eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
