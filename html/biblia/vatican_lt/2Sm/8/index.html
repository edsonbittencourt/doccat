<div>
	<span class="capitulo">8</span>
	<span class="versiculo"><sup>1</sup> Factum est autem post haec, percussit David Philisthim et humiliavit eos; et tulit David Geth et urbes eius de manu Philisthim.</span>
	<span class="versiculo"><sup>2</sup> Et percussit Moab et mensus est eos funiculo sternens eos in terra; mensus est autem duos funiculos ad occidendum et unum funiculum plenum ad vivificandum; factusque est Moab David serviens sub tributo.</span>
	<span class="versiculo"><sup>3</sup> Et percussit David Adadezer filium Rohob regem Soba, quando profectus est, ut dominaretur super flumen Euphraten.</span>
	<span class="versiculo"><sup>4</sup> Et captis David ex parte eius mille septingentis equitibus et viginti milibus peditum, subnervavit omnes iugales curruum; dereliquit autem ex eis centum currus.</span>
	<span class="versiculo"><sup>5</sup> Venit quoque Syria Damasci, ut praesidium ferret Adadezer regi Soba, et percussit David de Syria viginti duo milia virorum;</span>
	<span class="versiculo"><sup>6</sup> et posuit David praesidium in Syria Damasci; factaque est Syria David serviens sub tributo. Et auxiliatus est Dominus David in omnibus, ad quaecumque profectus est.</span>
	<span class="versiculo"><sup>7</sup> Et tulit David arma aurea, quae habebant servi Adadezer, et detulit ea in Ierusalem;</span>
	<span class="versiculo"><sup>8</sup> et de Tebah et de Berothai civitatibus Adadezer tulit rex David aes multum nimis.</span>
	<span class="versiculo"><sup>9</sup> Audivit autem Thou rex Emath quod percussisset David omne robur Adadezer</span>
	<span class="versiculo"><sup>10</sup> et misit Thou Adoram filium suum ad regem David, ut salutaret eum congratulans et gratias ageret eo quod pugnasset cum Adadezer et percussisset eum; hostis quippe erat Thou Adadezer. Attulit autem Adoram et vasa argentea et vasa aurea et vasa aerea,</span>
	<span class="versiculo"><sup>11</sup> quae et ipsa sanctificavit rex David Domino cum argento et auro, quae sanctificaverat de universis gentibus, quas subegerat:</span>
	<span class="versiculo"><sup>12</sup> de Syria et Moab et filiis Ammon et Philisthim et Amalec et de manibus Adadezer filii Rohob regis Soba.</span>
	<span class="versiculo"><sup>13</sup> Fecit quoque sibi David nomen cum reverteretur, percussa Idumaea in valle Salis, caesis decem et octo milibus.</span>
	<span class="versiculo"><sup>14</sup> Et posuit in Idumaea praesidia; et facta est universa Idumaea serviens David. Et auxiliatus est Dominus David in omnibus, ad quaecumque profectus est.</span>
	<span class="versiculo"><sup>15</sup> Et regnavit David super omnem Israel; faciebat quoque David iudicium et iustitiam omni populo suo.</span>
	<span class="versiculo"><sup>16</sup> Ioab autem filius Sarviae erat super exercitum; porro Iosaphat filius Ahilud erat a commentariis,</span>
	<span class="versiculo"><sup>17</sup> et Sadoc filius Achitob et Abiathar filius Achimelech sacerdotes, et Saraias scriba.</span>
	<span class="versiculo"><sup>18</sup> Banaias autem filius Ioiadae super Cherethi et Phelethi; filii autem David sacerdotes erant.</span>
</div>
