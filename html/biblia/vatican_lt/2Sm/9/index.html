<div>
    <span class="capitulo">9</span>
    <span class="versiculo"><sup>1</sup> Et dixit David: &#x201c; Putasne est aliquis, qui remanserit adhuc de domo Saul, ut faciam cum eo misericordiam propter Ionathan? &#x201d;.</span>
    <span class="versiculo"><sup>2</sup> Erat autem de domo Saul servus nomine Siba; quem cum vocasset rex ad se, dixit ei: &#x201c; Tune es Siba? &#x201d;. Et ille respondit: &#x201c; Ego sum, servus tuus &#x201d;.</span>
    <span class="versiculo"><sup>3</sup> Et ait rex: &#x201c; Num superest aliquis de domo Saul, ut faciam cum eo misericordiam Dei? &#x201d;. Dixitque Siba regi: &#x201c; Superest filius Ionathan, debilis pedibus &#x201d;.</span>
    <span class="versiculo"><sup>4</sup> &#x201c; Ubi, inquit, est? &#x201d;. Et Siba ad regem: &#x201c; Ecce, ait, in domo est Machir filii Ammiel in Lodabar &#x201d;.</span>
    <span class="versiculo"><sup>5</sup> Misit ergo rex David et tulit eum de domo Machir filii Ammiel de Lodabar.</span>
    <span class="versiculo"><sup>6</sup> Cum autem venisset Meribbaal filius Ionathan filii Saul ad David, corruit in faciem suam et adoravit. Dixitque David: &#x201c; Meribbaal &#x201d;. Qui respondit: &#x201c; Adsum servus tuus &#x201d;.</span>
    <span class="versiculo"><sup>7</sup> Et ait ei David: &#x201c;Ne timeas, quia faciens faciam in te misericordiam propter Ionathan patrem tuum; et restituam tibi omnes agros Saul patris tui, et tu comedes panem in mensa mea semper &#x201d;.</span>
    <span class="versiculo"><sup>8</sup> Qui adorans eum dixit: &#x201c; Quis ego sum servus tuus, quoniam respexisti super canem mortuum similem mei? &#x201d;.</span>
    <span class="versiculo"><sup>9</sup> Vocavit itaque rex Sibam puerum Saul et dixit ei: &#x201c; Omnia, quaecumque fuerunt Saul et universae domui eius, do filio domini tui.</span>
    <span class="versiculo"><sup>10</sup> Operare igitur ei terram, tu et filii tui et servi tui, et, quod inferes, sit cibus domui domini tui, quo alantur; Meribbaal autem filius domini tui comedet semper panem super mensam meam &#x201d;. Erant autem Sibae quindecim filii et viginti servi.</span>
    <span class="versiculo"><sup>11</sup> Dixitque Siba ad regem: &#x201c; Sicut iussisti, domine mi rex, servo tuo, sic faciet servus tuus &#x201d;. Meribbaal autem comedebat super mensam eius quasi unus de filiis regis.</span>
    <span class="versiculo"><sup>12</sup> Habebat autem Meribbaal filium parvulum nomine Micha; omnes vero, qui habitabant in domo Sibae, serviebant Meribbaal.</span>
    <span class="versiculo"><sup>13</sup> Porro Meribbaal habitabat in Ierusalem, quia de mensa regis iugiter vescebatur; et erat claudus utroque pede.</span>
</div>
