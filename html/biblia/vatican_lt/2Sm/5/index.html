<div>
	<span class="capitulo">5</span>
	<span class="versiculo"><sup>1</sup> Et venerunt universae tribus Israel ad David in Hebron dicentes: &#x201c; Ecce nos os tuum et caro tua sumus.</span>
	<span class="versiculo"><sup>2</sup> Sed et heri et nudiustertius, cum esset Saul rex super nos, tu eras educens et reducens Israel. Dixit autem Dominus ad te: &#x201c;Tu pasces populum meum Israel et tu eris dux super Israel&#x201d; &#x201d;.</span>
	<span class="versiculo"><sup>3</sup> Venerunt quoque omnes senes Israel ad regem in Hebron, et percussit cum eis rex David foedus in Hebron coram Domino; unxeruntque David in regem super Israel.</span>
	<span class="versiculo"><sup>4</sup> Triginta annorum erat David, cum regnare coepisset, et quadraginta annis regnavit:</span>
	<span class="versiculo"><sup>5</sup> in Hebron regnavit super Iudam septem annis et sex mensibus; in Ierusalem autem regnavit triginta tribus annis super omnem Israel et Iudam.</span>
	<span class="versiculo"><sup>6</sup> Et abiit rex et omnes viri, qui erant cum eo, in Ierusalem ad Iebusaeum habitatorem terrae. Qui dixit ad David: &#x201c;Non ingredieris huc, sed depellent te caeci et claudi &#x201d;, significantes: &#x201c; Non ingredietur David huc &#x201d;.</span>
	<span class="versiculo"><sup>7</sup> Cepit autem David arcem Sion: haec est civitas David.</span>
	<span class="versiculo"><sup>8</sup> Dixerat enim David in die illa: &#x201c; Omnis, qui percutiet Iebusaeum, attingat per cuniculum fontis claudos et caecos exosos animae David &#x201d;. Idcirco dicitur in proverbio: &#x201c; Caecus et claudus non intrabunt in domum &#x201d;.</span>
	<span class="versiculo"><sup>9</sup> Habitavit autem David in arce et vocavit eam Civitatem David; et aedificavit per gyrum a Mello et intrinsecus.</span>
	<span class="versiculo"><sup>10</sup> Et ibat proficiens atque succrescens, et Dominus, Deus exercituum, erat cum eo.</span>
	<span class="versiculo"><sup>11</sup> Misit quoque Hiram rex Tyri nuntios ad David et ligna cedrina et artifices lignorum artificesque lapidum pro parietibus; et aedificaverunt domum David.</span>
	<span class="versiculo"><sup>12</sup> Et cognovit David quoniam confirmasset eum Dominus regem super Israel et quoniam exaltasset regnum eius super populum suum Israel.</span>
	<span class="versiculo"><sup>13</sup> Accepitque David adhuc concubinas et uxores de Ierusalem, postquam venerat de Hebron; natique sunt David et alii filii et filiae.</span>
	<span class="versiculo"><sup>14</sup> Et haec nomina eorum, qui nati sunt ei in Ierusalem: Samua et Sobab et Nathan et Salomon</span>
	<span class="versiculo"><sup>15</sup> et Iebahar et Elisua et Napheg</span>
	<span class="versiculo"><sup>16</sup> et Iaphia et Elisama et Eliada et Eliphalet.</span>
	<span class="versiculo"><sup>17</sup> Audierunt vero Philisthim quod unxissent David regem super Israel et ascenderunt universi, ut quaererent David. Quod cum audisset David, descendit in praesidium;</span>
	<span class="versiculo"><sup>18</sup> Philisthim autem venientes diffusi sunt in valle Raphaim.</span>
	<span class="versiculo"><sup>19</sup> Et consuluit David Dominum dicens: &#x201c; Si ascendam ad Philisthim? Et si dabis eos in manu mea? &#x201d;. Et dixit Dominus ad David: &#x201c;Ascende, quia tradens dabo Philisthim in manu tua &#x201d;.</span>
	<span class="versiculo"><sup>20</sup> Venit ergo David in Baalpharasim (id est Dominus diruptionum); et percussit eos ibi et dixit: &#x201c;Divisit Dominus inimicos meos coram me, sicut dividuntur aquae &#x201d;. Propterea vocatum est nomen loci illius Baalpharasim.</span>
	<span class="versiculo"><sup>21</sup> Et reliquerunt ibi sculptilia sua, quae tulit David et viri eius.</span>
	<span class="versiculo"><sup>22</sup> Et addiderunt adhuc Philisthim ut ascenderent et diffusi sunt in valle Raphaim.</span>
	<span class="versiculo"><sup>23</sup> Consuluit autem David Dominum, qui respondit: &#x201c; Non ascendas, sed gyra post tergum eorum et venies ad eos ex adverso arborum celthium</span>
	<span class="versiculo"><sup>24</sup> et, cum audieris sonitum gradientis in cacumine arborum celthium, tunc inibis proelium, quia tunc egredietur Dominus ante faciem tuam, ut percutiat castra Philisthim &#x201d;.</span>
	<span class="versiculo"><sup>25</sup> Fecit itaque David, sicut praeceperat ei Dominus; et percussit Philisthim de Gabaon usque dum venias Gazer.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
