<div>
	<span class="capitulo">17</span>
	<span class="versiculo"><sup>1</sup> Dixitque Achitophel ad Absalom: &#x201c; Eligam mihi duodecim milia virorum et consurgens persequar David hac nocte</span>
	<span class="versiculo"><sup>2</sup> et irruens super eum, quippe qui lassus est et solutis manibus, terrebo eum. Cumque fugerit omnis populus, qui cum eo est, percutiam regem desolatum</span>
	<span class="versiculo"><sup>3</sup> et reducam universum populum ad te, sicut revertitur sponsa ad virum suum; unius solummodo viri animam quaeris, et omnis populus erit in pace &#x201d;.</span>
	<span class="versiculo"><sup>4</sup> Placuitque sermo eius Absalom et cunctis maioribus natu Israel.</span>
	<span class="versiculo"><sup>5</sup> Ait autem Absalom: &#x201c; Vocate et Chusai Arachiten, et audiamus quid etiam ipse dicat &#x201d;.</span>
	<span class="versiculo"><sup>6</sup> Cumque venisset Chusai ad Absalom, ait Absalom ad eum: &#x201c; Huiuscemodi sermonem locutus est Achitophel; verbum eius facere debemus an non? Tu loquere &#x201d;.</span>
	<span class="versiculo"><sup>7</sup> Et dixit Chusai ad Absalom: &#x201c; Non bonum consilium, quod dedit Achitophel hac vice &#x201d;.</span>
	<span class="versiculo"><sup>8</sup> Et rursum intulit Chusai: &#x201c; Tu nosti patrem tuum et viros, qui cum eo sunt, esse fortissimos et amaro animo, veluti ursa in saltu catulis orbata; sed et pater tuus vir bellator est nec morabitur cum populo:</span>
	<span class="versiculo"><sup>9</sup> ecce nunc latitat in aliqua fovea aut in aliquo alio loco. Et, cum ceciderit unus quilibet in principio, certo audient et dicent: &#x201c;Facta est plaga in populo, qui sequitur Absalom&#x201d;.</span>
	<span class="versiculo"><sup>10</sup> Et fortissimus quoque, cuius cor est quasi leonis, pavore solvetur; scit enim omnis Israel fortem esse patrem tuum et robustos omnes, qui cum eo sunt.</span>
	<span class="versiculo"><sup>11</sup> Sed hoc mihi videtur rectum esse consilium: congregetur ad te universus Israel a Dan usque Bersabee, quasi arena maris innumerabilis, et tu ipse gradieris in proelium;</span>
	<span class="versiculo"><sup>12</sup> et irruemus super eum, in quocumque loco fuerit inventus, et operiemus eum sicut cadere solet ros super terram; et non remanebit de eo et de omnibus viris, qui cum eo sunt, ne unus quidem.</span>
	<span class="versiculo"><sup>13</sup> Quod si urbem aliquam fuerit ingressus, applicabit omnis Israel civitati illi funes, et trahemus eam in torrentem, ut non reperiatur nec calculus quidem ex ea &#x201d;.</span>
	<span class="versiculo"><sup>14</sup> Dixitque Absalom et omnis vir Israel: &#x201c; Melius consilium Chusai Arachitae consilio Achitophel &#x201d;. Dominus enim statuerat dissipare consilium Achitophel utile, ut induceret Dominus super Absalom malum.</span>
	<span class="versiculo"><sup>15</sup> Et ait Chusai Sadoc et Abiathar sacerdotibus: &#x201c; Hoc et hoc modo consilium dedit Achitophel Absalom et senibus Israel, et ego tale et tale dedi consilium;</span>
	<span class="versiculo"><sup>16</sup> nunc ergo mittite cito et nuntiate David dicentes: &#x201c;Ne moreris nocte hac ad vada deserti, sed absque dilatione transgredere, ne absorbeatur rex et omnis populus, qui cum eo est&#x201d; &#x201d;.</span>
	<span class="versiculo"><sup>17</sup> Ionathan autem et Achimaas stabant iuxta fontem Rogel; abiit ancilla et nuntiavit eis, et illi profecti sunt, ut referrent ad regem David nuntium; non enim poterant introire civitatem, ne viderentur.</span>
	<span class="versiculo"><sup>18</sup> Vidit autem eos quidam iuvenis et indicavit Absalom; illi vero concito gradu profecti ingressi sunt domum cuiusdam viri in Bahurim, qui habebat puteum in vestibulo suo, et descenderunt in eum.</span>
	<span class="versiculo"><sup>19</sup> Tulit autem mulier et expandit velamen super os putei et sparsit super illud ptisanas, et sic res latuit.</span>
	<span class="versiculo"><sup>20</sup> Cumque venissent servi Absalom ad mulierem in domum, dixerunt: &#x201c; Ubi est Achimaas et Ionathan? &#x201d;. Et respondit eis mulier: &#x201c; Transierunt hinc ad aquas &#x201d;. At hi, qui quaerebant, cum non repperissent, reversi sunt Ierusalem.</span>
	<span class="versiculo"><sup>21</sup> Cumque abissent, ascenderunt illi de puteo et pergentes nuntiaverunt regi David atque dixerunt: &#x201c; Surgite et transite cito fluvium, quoniam huiuscemodi dedit consilium contra vos Achitophel &#x201d;.</span>
	<span class="versiculo"><sup>22</sup> Surrexit ergo David et omnis populus, qui erat cum eo, et transierunt Iordanem, donec dilucesceret; et ne unus quidem residuus fuit, qui non transisset fluvium.</span>
	<span class="versiculo"><sup>23</sup> Porro Achitophel videns quod non fuisset factum consilium suum, stravit asinum suum et surrexit et abiit in domum suam in civitatem suam et, disposita domo sua, laqueo se suspendit et interiit; et sepultus est in sepulcro patris sui.</span>
	<span class="versiculo"><sup>24</sup> David autem venit in Mahanaim, et Absalom transivit Iordanem, ipse et omnis vir Israel cum eo.</span>
	<span class="versiculo"><sup>25</sup> Amasam vero constituerat Absalom pro Ioab super exercitum; Amasa autem erat filius viri, qui vocabatur Iether Ismaelites, qui ingressus est ad Abigail filiam Isai sororem Sarviae, quae fuit mater Ioab.</span>
	<span class="versiculo"><sup>26</sup> Et castrametatus est Israel cum Absalom in terra Galaad.</span>
	<span class="versiculo"><sup>27</sup> Cumque venisset David in Mahanaim, Sobi filius Naas de Rabba filiorum Ammon et Machir filius Ammiel de Lodabar et Berzellai Galaadites de Rogelim</span>
	<span class="versiculo"><sup>28</sup> obtulerunt ei stratoria et tapetia et pelves et vasa fictilia, frumentum et hordeum et farinam, frixum cicer et fabam et lentem</span>
	<span class="versiculo"><sup>29</sup> et mel et butyrum, oves et pingues vitulos; dederuntque David et populo, qui cum eo erat, ad vescendum; suspicati enim sunt populum fame et siti fuisse fatigatum in deserto.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
