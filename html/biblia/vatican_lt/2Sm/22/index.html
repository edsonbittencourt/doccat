<div>
	<span class="capitulo">22</span>
	<span class="versiculo"><sup>1</sup> Locutus est autem David Domino verba carminis huius in die, qua liberavit eum Dominus de manu omnium inimicorum suorum et de manu Saul,</span>
	<span class="versiculo"><sup>2</sup> et ait:
&#x201c; Dominus petra mea et arx mea et salvator meus;</span>
	<span class="versiculo"><sup>3</sup> Deus meus, rupes mea, in quam confugiam,
scutum meum et cornu salutis meae!
Munimentum meum et refugium meum.
Salvator meus, de violentia liberabis me.</span>
	<span class="versiculo"><sup>4</sup> Laudabilem invocabo Dominum
et ab inimicis meis salvus ero.</span>
	<span class="versiculo"><sup>5</sup> Quia circumdederunt me fluctus mortis,
torrentes Belial terruerunt me;</span>
	<span class="versiculo"><sup>6</sup> praeoccupaverunt me laquei mortis.</span>
	<span class="versiculo"><sup>7</sup> In tribulatione mea invocavi Dominum
et ad Deum meum clamavi;
et exaudivit de templo suo vocem meam,
et clamor meus venit ad aures eius.</span>
	<span class="versiculo"><sup>8</sup> Commota est et contremuit terra;
fundamenta caelorum concussa sunt
et conquassata, quoniam iratus est.</span>
	<span class="versiculo"><sup>9</sup> Ascendit fumus de naribus eius,
et ignis de ore eius vorabat;
carbones incensi sunt ab eo.</span>
	<span class="versiculo"><sup>10</sup> Et inclinavit caelos et descendit,
et caligo sub pedibus eius.</span>
	<span class="versiculo"><sup>11</sup> Et ascendit super cherub et volavit
et devolavit super pennas venti.</span>
	<span class="versiculo"><sup>12</sup> Posuit tenebras in circuitu suo tabernaculum suum,
tenebrosas aquas, nubes densissimas.</span>
	<span class="versiculo"><sup>13</sup> Prae fulgore in conspectu eius
incensi sunt carbones ignis.</span>
	<span class="versiculo"><sup>14</sup> Intonuit de caelo Dominus,
et Excelsus dedit vocem suam.</span>
	<span class="versiculo"><sup>15</sup> Misit sagittas et dissipavit eos,
fulguravit fulmina et conturbavit eos.</span>
	<span class="versiculo"><sup>16</sup> Et apparuerunt effusiones maris,
et revelata sunt fundamenta orbis
ab increpatione Domini,
ab inspiratione spiritus furoris eius.</span>
	<span class="versiculo"><sup>17</sup> Misit de excelso et assumpsit me,
traxit me de aquis multis;</span>
	<span class="versiculo"><sup>18</sup> liberavit me ab inimico meo potentissimo,
ab his, qui oderant me, qui robustiores me erant.</span>
	<span class="versiculo"><sup>19</sup> Praevenerunt me in die afflictionis meae,
et factus est Dominus firmamentum meum;</span>
	<span class="versiculo"><sup>20</sup> et eduxit me in latitudinem,
liberavit me, quia complacui ei.</span>
	<span class="versiculo"><sup>21</sup> Retribuit mihi Dominus secundum iustitiam meam
et secundum munditiam manuum mearum reddit mihi,</span>
	<span class="versiculo"><sup>22</sup> quia custodivi vias Domini
et non egi impie a Deo meo.</span>
	<span class="versiculo"><sup>23</sup> Omnia enim iudicia eius in conspectu meo,
et a praeceptis eius non recessi;</span>
	<span class="versiculo"><sup>24</sup> et fui immaculatus cum eo
et custodivi me ab iniquitate mea.</span>
	<span class="versiculo"><sup>25</sup> Et retribuet mihi Dominus secundum iustitiam meam
et secundum munditiam meam in conspectu oculorum suorum.</span>
	<span class="versiculo"><sup>26</sup> Cum sancto sanctus eris
et cum viro innocente innocens eris;</span>
	<span class="versiculo"><sup>27</sup> cum electo electus eris
et cum perverso callidus eris.</span>
	<span class="versiculo"><sup>28</sup> Et populum pauperem salvum facies
et oculos superborum humiliabis,</span>
	<span class="versiculo"><sup>29</sup> quia tu lucerna mea, Domine,
et Deus meus illuminat tenebras meas.</span>
	<span class="versiculo"><sup>30</sup> In te enim aggrediar hostium turmas,
in Deo meo transiliam murum.</span>
	<span class="versiculo"><sup>31</sup> Deus, immaculata via eius,
eloquium Domini igne examinatum;
scutum est omnium sperantium in se.</span>
	<span class="versiculo"><sup>32</sup> Quoniam quis est Deus praeter Dominum?
Et quae rupes praeter Deum nostrum?</span>
	<span class="versiculo"><sup>33</sup> Deus, qui accinxit me fortitudine
et complanavit perfectam viam meam,</span>
	<span class="versiculo"><sup>34</sup> coaequans pedes meos cervis
et super excelsa statuens me;</span>
	<span class="versiculo"><sup>35</sup> docens manus meas ad proelium,
et tendunt arcum aereum brachia mea.</span>
	<span class="versiculo"><sup>36</sup> Dedisti mihi clipeum salutis tuae,
et exauditio tua magnificavit me.</span>
	<span class="versiculo"><sup>37</sup> Dilatasti gressus meos subtus me,
et non sunt infirmati tali mei.</span>
	<span class="versiculo"><sup>38</sup> Persequebar inimicos meos et conterebam
et non convertebar, donec consumerem eos.</span>
	<span class="versiculo"><sup>39</sup> Consumpsi eos et confregi, ut non consurgerent:
ceciderunt sub pedibus meis.</span>
	<span class="versiculo"><sup>40</sup> Accinxisti me fortitudine ad proelium,
incurvasti insurgentes in me subtus me.</span>
	<span class="versiculo"><sup>41</sup> Inimicos meos dedisti mihi dorsum,
odientes me, et disperdidi eos.</span>
	<span class="versiculo"><sup>42</sup> Clamaverunt, et non erat qui salvaret,
ad Dominum, et non exaudivit eos.</span>
	<span class="versiculo"><sup>43</sup> Contrivi eos ut pulverem terrae,
quasi lutum platearum comminui eos.</span>
	<span class="versiculo"><sup>44</sup> Salvasti me a contradictionibus populi mei,
constituisti me in caput gentium.
Populus, quem ignorabam, servit mihi,</span>
	<span class="versiculo"><sup>45</sup> filii alieni blandiuntur mihi,
auditu auris oboediunt mihi.</span>
	<span class="versiculo"><sup>46</sup> Filii alieni defluunt
et contremiscunt ex arcibus suis.</span>
	<span class="versiculo"><sup>47</sup> Vivit Dominus, et benedicta petra mea,
et exaltetur Deus, petra salutis meae.</span>
	<span class="versiculo"><sup>48</sup> Deus, qui das vindictas mihi
et deicis populos sub me.</span>
	<span class="versiculo"><sup>49</sup> Qui educis me ab inimicis meis
et ab insurgentibus in me elevas me;
a viro iniquo liberas me.</span>
	<span class="versiculo"><sup>50</sup> Propterea confitebor tibi, Domine, in gentibus,
et nomini tuo cantabo:</span>
	<span class="versiculo"><sup>51</sup> Magnificat salutes regis sui
et facit misericordiam christo suo David
et semini eius in sempiternum &#x201d;.</span>
</div>
