<div>
	<span class="capitulo">3</span>
	<span class="versiculo"><sup>1</sup> Facta est ergo longa concertatio inter domum Saul et inter domum David: David semper invalescens, domus autem Saul decrescens cotidie.</span>
	<span class="versiculo"><sup>2</sup> Nati quoque sunt filii David in Hebron. Fuitque primogenitus eius Amnon de Achinoam Iezrahelitide,</span>
	<span class="versiculo"><sup>3</sup> et post eum Cheleab de Abigail uxore Nabal de Carmel, porro tertius Absalom filius Maacha filiae Tholmai regis Gesur,</span>
	<span class="versiculo"><sup>4</sup> quartus autem Adonias filius Haggith et quintus Saphatia filius Abital,</span>
	<span class="versiculo"><sup>5</sup> sextus quoque Iethraam de Egla uxore David. Hi nati sunt David in Hebron.</span>
	<span class="versiculo"><sup>6</sup> Cum ergo esset proelium inter domum Saul et domum David, Abner filius Ner regebat domum Saul.</span>
	<span class="versiculo"><sup>7</sup> Fuerat autem Sauli concubina nomine Respha filia Aia. Dixitque Isbaal ad Abner:</span>
	<span class="versiculo"><sup>8</sup> &#x201c; Quare ingressus es ad concubinam patris mei? &#x201d;. Qui iratus nimis propter verba Isbaal ait: &#x201c; Numquid caput canis ego sum de Iuda? Hodie facio misericordiam super domum Saul patris tui et super fratres et proximos eius et non tradidi te in manu David. Et tu requisisti in me quod argueres pro muliere hodie.</span>
	<span class="versiculo"><sup>9</sup> Haec faciat Deus Abner et haec addat ei, nisi, quomodo iuravit Dominus David, sic faciam cum eo,</span>
	<span class="versiculo"><sup>10</sup> ut transferatur regnum de domo Saul, et confirmetur thronus David super Israel et super Iudam a Dan usque Bersabee &#x201d;.</span>
	<span class="versiculo"><sup>11</sup> Et non potuit respondere ei quidquam, quia metuebat illum.</span>
	<span class="versiculo"><sup>12</sup> Misit ergo Abner nuntios ad David pro se dicentes: &#x201c; Cuius est terra? &#x201d;, et ut loquerentur: &#x201c; Fac mecum amicitias, et erit manus mea tecum, et reducam ad te universum Israel &#x201d;.</span>
	<span class="versiculo"><sup>13</sup> Qui ait: &#x201c; Optime, ego faciam tecum amicitias, sed unam rem peto a te dicens: Non videbis faciem meam, nisi prius adduxeris Michol filiam Saul; et sic venies et videbis me &#x201d;.</span>
	<span class="versiculo"><sup>14</sup> Misit autem David nuntios ad Isbaal filium Saul dicens: &#x201c;Redde uxorem meam Michol, quam despondi mihi centum praeputiis Philisthim &#x201d;.</span>
	<span class="versiculo"><sup>15</sup> Misit ergo Isbaal et tulit eam a viro suo Phaltiel filio Lais.</span>
	<span class="versiculo"><sup>16</sup> Sequebaturque eam vir suus plorans usque Bahurim; et dixit ad eum Abner: &#x201c; Vade, revertere &#x201d;. Qui reversus est.</span>
	<span class="versiculo"><sup>17</sup> Sermonem quoque intulit Abner ad seniores Israel dicens: &#x201c; Tam heri quam nudiustertius quaerebatis David, ut regnaret super vos;</span>
	<span class="versiculo"><sup>18</sup> nunc ergo facite, quoniam Dominus locutus est ad David dicens: &#x201c;In manu servi mei David salvabo populum meum Israel de manu Philisthim et omnium inimicorum eius&#x201d; &#x201d;.</span>
	<span class="versiculo"><sup>19</sup> Locutus est autem Abner etiam ad Beniamin; et abiit, ut loqueretur ad David in Hebron omnia, quae placuerant Israel et universo Beniamin.</span>
	<span class="versiculo"><sup>20</sup> Venitque ad David in Hebron cum viginti viris, et fecit David Abner et viris eius, qui venerant cum eo, convivium.</span>
	<span class="versiculo"><sup>21</sup> Et dixit Abner ad David: &#x201c; Surgam, ut congregem ad te dominum meum regem omnem Israel, et ineant tecum foedus, et imperes omnibus, sicut desiderat anima tua &#x201d;.
Cum ergo deduxisset David Abner, et ille isset in pace,</span>
	<span class="versiculo"><sup>22</sup> pueri David et Ioab venerunt ab expeditione cum praeda magna. Abner autem non erat cum David in Hebron, quia iam dimiserat eum, et profectus fuerat in pace,</span>
	<span class="versiculo"><sup>23</sup> et Ioab et omnis exercitus, qui erat cum eo, postea venerant. Nuntiatum est itaque Ioab a narrantibus: &#x201c; Venit Abner filius Ner ad regem, et dimisit eum, et abiit in pace &#x201d;.</span>
	<span class="versiculo"><sup>24</sup> Et ingressus est Ioab ad regem et ait: &#x201c; Quid fecisti? Ecce venit Abner ad te; quare dimisisti eum, et abiit et recessit?</span>
	<span class="versiculo"><sup>25</sup> Ignoras Abner filium Ner? Certe ad hoc venit, ut deciperet te et sciret exitum tuum et introitum tuum et nosset omnia quae agis &#x201d;.</span>
	<span class="versiculo"><sup>26</sup> Egressus itaque Ioab a David misit nuntios post Abner, et reduxerunt eum a cisterna Sira, ignorante David.</span>
	<span class="versiculo"><sup>27</sup> Cumque redisset Abner in Hebron, seorsum abduxit eum Ioab ad medium portae, ut loqueretur ei quiete, et percussit illum ibi in inguine, et mortuus est in ultionem sanguinis Asael fratris eius.</span>
	<span class="versiculo"><sup>28</sup> Quod cum audisset David rem iam gestam, ait: &#x201c; Mundus ego sum et regnum meum apud Dominum usque in sempiternum a sanguine Abner filii Ner;</span>
	<span class="versiculo"><sup>29</sup> et veniat super caput Ioab et super omnem domum patris eius, nec deficiat de domo Ioab fluxum morbidum sustinens, leprosus et tenens fusum et cadens gladio et indigens pane &#x201d;.</span>
	<span class="versiculo"><sup>30</sup> Igitur Ioab et Abisai frater eius interfecerunt Abner, eo quod occidisset Asael fratrem eorum in Gabaon in proelio.</span>
	<span class="versiculo"><sup>31</sup> Dixit autem David ad Ioab et ad omnem populum, qui erat cum eo: &#x201c; Scindite vestimenta vestra et accingimini saccis et plangite ante exequias Abner &#x201d;. Porro rex David sequebatur feretrum.</span>
	<span class="versiculo"><sup>32</sup> Cumque sepelissent Abner in Hebron, levavit rex David vocem suam et flevit super tumulum Abner; flevit autem et omnis populus.</span>
	<span class="versiculo"><sup>33</sup> Plangensque rex et lugens Abner ait:
&#x201c; Numquid, ut mori solent insensati,
mori debuit Abner?</span>
	<span class="versiculo"><sup>34</sup> Manus tuae ligatae non erant,
et pedes tui non erant compedibus aggravati;
sed, sicut solent cadere coram filiis iniquitatis, corruisti &#x201d;.
Congeminansque omnis populus flevit super eum.</span>
	<span class="versiculo"><sup>35</sup> Cumque venisset universa multitudo reficere David pane clara adhuc die, iuravit David dicens: &#x201c; Haec faciat mihi Deus et haec addat, si ante occasum solis gustavero panem vel aliud quidquam &#x201d;.</span>
	<span class="versiculo"><sup>36</sup> Omnisque populus audivit; et placuit eis, sicut cuncta, quae fecit rex, bona erant in conspectu totius populi.</span>
	<span class="versiculo"><sup>37</sup> Et cognovit omne vulgus et universus Israel in die illa quoniam non actum fuisset a rege, ut occideretur Abner filius Ner.</span>
	<span class="versiculo"><sup>38</sup> Dixit quoque rex ad servos suos: &#x201c; Num ignoratis quoniam princeps et maximus cecidit hodie in Israel?</span>
	<span class="versiculo"><sup>39</sup> Ego vero adhuc debilis sum, quamvis sim unctus rex; viri autem isti filii Sarviae duriores sunt quam ego. Retribuat Dominus facienti malum iuxta malitiam suam &#x201d;.</span>
</div>
