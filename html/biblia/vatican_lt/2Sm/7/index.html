<div>
	<span class="capitulo">7</span>
	<span class="versiculo"><sup>1</sup> Factum est autem cum sedisset rex in domo sua, et Dominus dedisset ei requiem undique ab universis inimicis suis,</span>
	<span class="versiculo"><sup>2</sup> dixit ad Nathan prophetam: &#x201c; Videsne quod ego habitem in domo cedrina, et arca Dei posita sit in medio pellium? &#x201d;.</span>
	<span class="versiculo"><sup>3</sup> Dixitque Nathan ad regem: &#x201c; Omne, quod est in corde tuo, vade, fac, quia Dominus tecum est &#x201d;.</span>
	<span class="versiculo"><sup>4</sup> Factum est autem in nocte illa, et ecce sermo Domini ad Nathan dicens:</span>
	<span class="versiculo"><sup>5</sup> &#x201c; Vade et loquere ad servum meum David: Haec dicit Dominus: Numquid tu aedificabis mihi domum ad habitandum?</span>
	<span class="versiculo"><sup>6</sup> Numquam enim habitavi in domo ex die, qua eduxi filios Israel de terra Aegypti, usque in diem hanc, sed ambulabam in tabernaculo et in tentorio.</span>
	<span class="versiculo"><sup>7</sup> Per cuncta loca, quae transivi cum omnibus filiis Israel, numquid loquens locutus sum ad unum de iudicibus Israel, cui praecepi, ut pasceret populum meum Israel, dicens: Quare non aedificastis mihi domum cedrinam?</span>
	<span class="versiculo"><sup>8</sup> Et nunc haec dices servo meo David: Haec dicit Dominus exercituum: Ego tuli te de pascuis sequentem greges, ut esses dux super populum meum Israel,</span>
	<span class="versiculo"><sup>9</sup> et fui tecum in omnibus, ubicumque ambulasti, et interfeci universos inimicos tuos a facie tua; fecique tibi nomen grande iuxta nomen magnorum, qui sunt in terra.</span>
	<span class="versiculo"><sup>10</sup> Et ponam locum populo meo Israel et plantabo eum, et habitabit in eo et non turbabitur amplius; nec addent filii iniquitatis ut affligant eum sicut prius</span>
	<span class="versiculo"><sup>11</sup> et ex die, qua constitui iudices super populum meum Israel, et requiem dabo tibi ab omnibus inimicis tuis. Praedicitque tibi Dominus quod domum faciat tibi Dominus.</span>
	<span class="versiculo"><sup>12</sup> Cumque completi fuerint dies tui, et dormieris cum patribus tuis, suscitabo semen tuum post te, quod egredietur de visceribus tuis; et firmabo regnum eius.</span>
	<span class="versiculo"><sup>13</sup> Ipse aedificabit domum nomini meo, et stabiliam thronum regni eius usque in sempiternum.</span>
	<span class="versiculo"><sup>14</sup> Ego ero ei in patrem, et ipse erit mihi in filium; qui si inique aliquid gesserit, arguam eum in virga virorum et in plagis filiorum hominum.</span>
	<span class="versiculo"><sup>15</sup> Misericordiam autem meam non auferam ab eo, sicut abstuli a Saul, quem amovi a facie tua;</span>
	<span class="versiculo"><sup>16</sup> et stabilis erit domus tua et regnum tuum usque in aeternum ante faciem meam, et thronus tuus erit firmus iugiter &#x201d;.</span>
	<span class="versiculo"><sup>17</sup> Secundum omnia verba haec et iuxta universam visionem istam sic locutus est Nathan ad David.</span>
	<span class="versiculo"><sup>18</sup> Ingressus est autem rex David et sedit coram Domino et dixit: &#x201c; Quis ego sum, Domine Deus, et quae domus mea, quia adduxisti me hucusque?</span>
	<span class="versiculo"><sup>19</sup> Sed et hoc parum visum est in conspectu tuo, Domine Deus, et locutus es etiam de domo servi tui in longinquum, et ista est lex hominis, Domine Deus!</span>
	<span class="versiculo"><sup>20</sup> Quid ergo addere poterit adhuc David, ut loquatur ad te? Tu enim scis servum tuum, Domine Deus.</span>
	<span class="versiculo"><sup>21</sup> Propter verbum tuum et secundum cor tuum fecisti omnia magnalia haec, ita ut nota faceres servo tuo.</span>
	<span class="versiculo"><sup>22</sup> Idcirco magnus es, Domine Deus, quia non est similis tui; neque est Deus extra te, iuxta omnia, quae audivimus auribus nostris.</span>
	<span class="versiculo"><sup>23</sup> Quae est autem ut populus tuus Israel una gens in terra, propter quam ivit Deus, ut redimeret eam sibi in populum et poneret sibi nomen faceretque eis magnalia et horribilia, ut eiceres a facie populi tui, quem redemisti tibi ex Aegypto, gentes et deos eorum?</span>
	<span class="versiculo"><sup>24</sup> Et firmasti tibi populum tuum Israel in populum sempiternum; et tu, Domine, factus es eis in Deum.</span>
	<span class="versiculo"><sup>25</sup> Nunc ergo, Domine Deus, verbum, quod locutus es super servum tuum et super domum eius, confirma in sempiternum et fac, sicut locutus es!</span>
	<span class="versiculo"><sup>26</sup> Et magnificetur nomen tuum usque in sempiternum, atque dicatur: &#x201c;Dominus exercituum est Deus super Israel&#x201d;. Et domus servi tui David erit stabilita coram te,</span>
	<span class="versiculo"><sup>27</sup> quia tu, Domine exercituum, Deus Israel, revelasti aurem servi tui dicens: &#x201c;Domum aedificabo tibi&#x201d;. Propterea invenit servus tuus cor suum, ut oraret te oratione hac.</span>
	<span class="versiculo"><sup>28</sup> Nunc ergo, Domine Deus, tu es Deus, et verba tua erunt vera; cum ergo locutus sis ad servum tuum bona haec,</span>
	<span class="versiculo"><sup>29</sup> dignare igitur benedicere domui servi tui, ut sit in sempiternum coram te, quia tu, Domine Deus, locutus es, et benedictione tua benedicetur domus servi tui in sempiternum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
