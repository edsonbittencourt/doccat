<div>
	<span class="capitulo">15</span>
	<span class="versiculo"><sup>1</sup> Post haec fecit sibi Absalom currus et equos et quinquaginta viros, qui praecederent eum.</span>
	<span class="versiculo"><sup>2</sup> Et mane consurgens Absalom stabat iuxta viam portae; et omnem virum, qui habebat negotium, ut veniret ad regis iudicium, vocabat Absalom ad se et dicebat: &#x201c; De qua civitate es tu? &#x201d;. Qui respondens aiebat: &#x201c; Ex una tribu Israel ego sum servus tuus &#x201d;.</span>
	<span class="versiculo"><sup>3</sup> Respondebatque ei Absalom: &#x201c; Vide, sermones tui sunt boni et iusti, sed non est qui te audiat constitutus a rege &#x201d;. Dicebatque Absalom:</span>
	<span class="versiculo"><sup>4</sup> &#x201c; Quis me constituat iudicem in terra, ut ad me veniant omnes, qui habent negotium iudicandum, et iustificem eos? &#x201d;.</span>
	<span class="versiculo"><sup>5</sup> Sed et cum accederet ad eum homo, ut se prostraret coram illo, extendebat manum suam et apprehendens osculabatur eum.</span>
	<span class="versiculo"><sup>6</sup> Faciebatque hoc omni Israel, qui veniebat ad iudicium, ut audiretur a rege, et sollicitabat corda virorum Israel.</span>
	<span class="versiculo"><sup>7</sup> Post quattuor autem annos dixit Absalom ad regem: &#x201c; Vadam, quaeso, et reddam in Hebron vota mea, quae vovi Domino.</span>
	<span class="versiculo"><sup>8</sup> Votum enim vovit servus tuus, cum esset in Gesur Syriae, dicens: Si reduxerit me Dominus in Ierusalem, sacrificabo Domino &#x201d;.</span>
	<span class="versiculo"><sup>9</sup> Dixitque ei rex. &#x201c; Vade in pace &#x201d;. Et surrexit et abiit in Hebron.</span>
	<span class="versiculo"><sup>10</sup> Misit autem Absalom exploratores in universas tribus Israel dicens: &#x201c; Statim ut audieritis clangorem bucinae, dicite: &#x201c;Factus est rex Absalom in Hebron&#x201d; &#x201d;.</span>
	<span class="versiculo"><sup>11</sup> Porro cum Absalom ierunt ducenti viri de Ierusalem vocati, euntes simplici corde et causam penitus ignorantes.</span>
	<span class="versiculo"><sup>12</sup> Accersivit quoque Absalom, cum immolaret victimas, Achitophel Gilonitem consiliarium David de civitate sua Gilo. Et facta est coniuratio valida; populusque concurrens augebatur cum Absalom.</span>
	<span class="versiculo"><sup>13</sup> Venit igitur nuntius ad David dicens: &#x201c; Toto corde universus Israel sequitur Absalom &#x201d;.</span>
	<span class="versiculo"><sup>14</sup> Et ait David servis suis, qui erant cum eo in Ierusalem: &#x201c; Surgite, fugiamus; neque enim erit nobis effugium a facie Absalom. Festinate egredi, ne festinans occupet nos et impellat super nos ruinam et percutiat civitatem in ore gladii &#x201d;.</span>
	<span class="versiculo"><sup>15</sup> Dixeruntque servi regis ad eum: &#x201c; In omnibus, quaecumque elegerit dominus noster rex, ecce servi tui sumus &#x201d;.</span>
	<span class="versiculo"><sup>16</sup> Egressus est ergo rex et universa domus eius post eum et dereliquit rex decem mulieres concubinas ad custodiendam domum.</span>
	<span class="versiculo"><sup>17</sup> Egressusque rex et omnis populus post eum steterunt ad ultimam domum.</span>
	<span class="versiculo"><sup>18</sup> Et universi servi eius transierunt iuxta eum; et omnes Cherethi et Phelethi et omnes Getthaei, sescenti viri, qui secuti eum fuerant de Geth, transierunt coram rege.</span>
	<span class="versiculo"><sup>19</sup> Dixit autem rex ad Ethai Getthaeum: &#x201c; Cur venis etiam tu nobiscum? Revertere et habita cum rege, quia alienigena es, immo et exsul de loco tuo.</span>
	<span class="versiculo"><sup>20</sup> Heri venisti, et hodie compellam te vagari nobiscum, cum ego vadam, quo iturus sum? Revertere et reduc tecum fratres tuos, et Dominus faciat tecum misericordiam et veritatem &#x201d;.</span>
	<span class="versiculo"><sup>21</sup> Et respondit Ethai regi dicens: &#x201c; Vivit Dominus et vivit dominus meus rex, in quocumque loco fuerit dominus meus rex, sive ad mortem sive ad vitam, ibi erit servus tuus &#x201d;.</span>
	<span class="versiculo"><sup>22</sup> Et ait David Ethai: &#x201c; Veni et transi &#x201d;. Et transivit Ethai Getthaeus et omnes viri eius et omnes parvuli, qui cum eo erant.</span>
	<span class="versiculo"><sup>23</sup> Omnisque terra flebat voce magna, et universus populus transibat. Rex quoque transgrediebatur torrentem Cedron, et cunctus populus incedebat contra viam deserti.</span>
	<span class="versiculo"><sup>24</sup> Venit autem et Sadoc et universi Levitae cum eo portantes arcam foederis Dei; et deposuerunt arcam Dei. Et sacrificavit Abiathar, donec omnis populus egressus fuerat de civitate.</span>
	<span class="versiculo"><sup>25</sup> Et dixit rex ad Sadoc: &#x201c; Reporta arcam Dei in urbem. Si invenero gratiam in oculis Domini, reducet me et ostendet mihi eam et habitationem suam.</span>
	<span class="versiculo"><sup>26</sup> Si autem dixerit: &#x201c;Non places mihi&#x201d;, praesto sum: faciat, quod bonum est coram se &#x201d;.</span>
	<span class="versiculo"><sup>27</sup> Et dixit rex ad Sadoc sacerdotem: &#x201c; Videsne? Revertere in civitatem in pace; et Achimaas filius tuus et Ionathan filius Abiathar, duo filii vestri sint vobiscum.</span>
	<span class="versiculo"><sup>28</sup> Ecce ego morabor ad vada deserti, donec veniat sermo a vobis indicans mihi &#x201d;.</span>
	<span class="versiculo"><sup>29</sup> Reportaverunt igitur Sadoc et Abiathar arcam Dei Ierusalem et manserunt ibi.</span>
	<span class="versiculo"><sup>30</sup> Porro David ascendebat clivum Olivarum scandens et flens, operto capite et nudis pedibus incedens; sed et omnis populus, qui erat cum eo, operto capite ascendebat plorans.</span>
	<span class="versiculo"><sup>31</sup> Nuntiatum est autem David quod et Achitophel esset in coniuratione cum Absalom; dixitque David: &#x201c; Infatua, quaeso, Domine, consilium Achitophel &#x201d;.</span>
	<span class="versiculo"><sup>32</sup> Cumque ascendisset David summitatem montis, in quo adorabatur Deus, ecce occurrit ei Chusai Arachites, scissa veste et terra pleno capite.</span>
	<span class="versiculo"><sup>33</sup> Et dixit ei David: &#x201c; Si veneris mecum, eris mihi oneri;</span>
	<span class="versiculo"><sup>34</sup> Si autem in civitatem revertaris et dixeris Absalom: &#x201c;Servus tuus ego, rex, ero; servus patris tui ego fui prius, nunc autem ego sum servus tuus&#x201d;, dissipabis mihi consilium Achitophel.</span>
	<span class="versiculo"><sup>35</sup> Habes autem tecum Sadoc et Abiathar sacerdotes; et omne verbum, quodcumque audieris de domo regis, indicabis Sadoc et Abiathar sacerdotibus.</span>
	<span class="versiculo"><sup>36</sup> Sunt autem cum eis duo filii eorum: Achimaas Sadoc et Ionathan Abiathar; et mittetis per eos ad me omne verbum, quod audieritis &#x201d;.</span>
	<span class="versiculo"><sup>37</sup> Veniente ergo Chusai amico David in civitatem, Absalom quoque ingressus est Ierusalem.</span>
</div>
