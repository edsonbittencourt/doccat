<div>
	<span class="capitulo">4</span>
	<span class="versiculo"><sup>1</sup> Audivit autem Isbaal filius Saul quod cecidisset Abner in Hebron, et dissolutae sunt manus eius, omnisque Israel perturbatus est.</span>
	<span class="versiculo"><sup>2</sup> Duo autem viri duces turmarum erant filio Saul, nomen uni Baana et nomen alteri Rechab filii Remmon Berothitae de filiis Beniamin; siquidem et Beroth reputata est in Beniamin.</span>
	<span class="versiculo"><sup>3</sup> Fugerant enim Berothitae in Getthaim, factique sunt ibi advenae usque in tempus hoc.</span>
	<span class="versiculo"><sup>4</sup> Erat autem Ionathan filio Saul filius debilis pedibus. Quinquennis enim fuit, quando venit nuntius de Saul et Ionathan ex Iezrahel. Tollens itaque eum nutrix sua fugit; cumque festinaret, ut fugeret, cecidit et claudus effectus est habuitque vocabulum Meribbaal.</span>
	<span class="versiculo"><sup>5</sup> Venientes igitur filii Remmon Berothitae, Rechab et Baana, ingressi sunt, fervente die, domum Isbaal, qui dormiebat super stratum suum meridie; et ostiaria domus purgans triticum obdormivit.</span>
	<span class="versiculo"><sup>6</sup> Ingressi sunt ergo usque interiora domus et percusserunt eum in inguine Rechab et Baana frater eius et fugerunt.</span>
	<span class="versiculo"><sup>7</sup> Cum autem ingressi fuissent domum, ille dormiebat super lectum suum in conclavi, et percutientes interfecerunt eum; sublatoque capite eius, abierunt per viam Arabae tota nocte.</span>
	<span class="versiculo"><sup>8</sup> Et attulerunt caput Isbaal ad David in Hebron dixeruntque ad regem: &#x201c; Ecce caput Isbaal filii Saul inimici tui, qui quaerebat animam tuam; et dedit Dominus domino meo regi ultiones hodie de Saul et de semine eius &#x201d;.</span>
	<span class="versiculo"><sup>9</sup> Respondens autem David Rechab et Baana fratri eius filiis Remmon Berothitae dixit ad eos: &#x201c; Vivit Dominus, qui eruit animam meam de omni angustia,</span>
	<span class="versiculo"><sup>10</sup> quoniam eum, qui annuntiaverat mihi et dixerat: &#x201c;Mortuus est Saul&#x201d;, qui putabat se prospera nuntiare, tenui et occidi in Siceleg, cui oportebat me dare mercedem pro nuntio;</span>
	<span class="versiculo"><sup>11</sup> quanto magis nunc, cum homines impii interfecerunt virum innoxium in domo sua super lectum suum, non quaeram sanguinem eius de manu vestra et auferam vos de terra? &#x201d;.</span>
	<span class="versiculo"><sup>12</sup> Praecepit itaque David pueris, et interfecerunt eos; praecidentesque manus et pedes eorum suspenderunt eos super piscinam in Hebron. Caput autem Isbaal tulerunt et sepelierunt in sepulcro Abner in Hebron.</span>
</div>
