<div>
	<span class="capitulo">10</span>
	<span class="versiculo"><sup>1</sup> Factum est autem post haec, ut moreretur rex filiorum Ammon, et regnaret Hanon filius eius pro eo.</span>
	<span class="versiculo"><sup>2</sup> Dixitque David: &#x201c; Faciam misericordiam cum Hanon filio Naas, sicut fecit pater eius mecum misericordiam &#x201d;. Misit ergo David consolans eum per servos suos super patris interitu. Cum autem venissent servi David in terram filiorum Ammon,</span>
	<span class="versiculo"><sup>3</sup> dixerunt principes filiorum Ammon ad Hanon dominum suum: &#x201c; Putas quod propter honorem patris tui David miserit ad te consolatores; et non ideo, ut investigaret et exploraret civitatem et everteret eam, misit David servos suos ad te? &#x201d;.</span>
	<span class="versiculo"><sup>4</sup> Tulit itaque Hanon servos David rasitque dimidiam partem barbae eorum et praecidit vestes eorum medias usque ad nates et dimisit eos.</span>
	<span class="versiculo"><sup>5</sup> Quod cum nuntiatum esset David, misit in occursum eorum &#x2014; erant enim viri confusi turpiter valde &#x2014; et mandavit eis David: &#x201c; Manete Iericho, donec crescat barba vestra, et tunc revertimini &#x201d;.</span>
	<span class="versiculo"><sup>6</sup> Videntes autem filii Ammon quod exosos se fecissent David, miserunt et conduxerunt mercede a Syria Bethrohob et a Syria Soba viginti milia peditum et a rege Maacha mille viros et a viris Tob duodecim milia virorum.</span>
	<span class="versiculo"><sup>7</sup> Quod cum audisset David, misit Ioab et omnem exercitum, viros fortissimos.</span>
	<span class="versiculo"><sup>8</sup> Egressi sunt ergo filii Ammon et direxerunt aciem ante ipsum introitum portae; Syri autem Soba et Rohob et viri Tob et Maacha seorsum erant in campo.</span>
	<span class="versiculo"><sup>9</sup> Videns igitur Ioab quod praeparatum esset adversum se proelium et ex adverso et post tergum, elegit ex omnibus electis Israel et instruxit aciem contra Syros;</span>
	<span class="versiculo"><sup>10</sup> reliquam autem partem populi tradidit Abisai fratri suo, qui direxit aciem adversus filios Ammon.</span>
	<span class="versiculo"><sup>11</sup> Et ait Ioab: &#x201c; Si praevaluerint adversum me Syri, eris mihi in adiutorium; si autem filii Ammon praevaluerint adversum te, auxiliabor tibi.</span>
	<span class="versiculo"><sup>12</sup> Esto vir fortis, et fortiter agamus pro populo nostro et civitatibus Dei nostri; Dominus autem faciet, quod bonum est in conspectu suo &#x201d;.</span>
	<span class="versiculo"><sup>13</sup> Iniit itaque Ioab et populus, qui erat cum eo, certamen contra Syros, qui fugerunt a facie eius.</span>
	<span class="versiculo"><sup>14</sup> Filii autem Ammon videntes quod fugissent Syri, fugerunt et ipsi a facie Abisai et ingressi sunt civitatem. Reversusque est Ioab a filiis Ammon et venit Ierusalem.</span>
	<span class="versiculo"><sup>15</sup> Videntes igitur Syri quoniam corruissent coram Israel, congregati sunt pariter.</span>
	<span class="versiculo"><sup>16</sup> Misitque Adadezer et eduxit Syros, qui erant trans fluvium, et venerunt in Elam; Sobach autem magister militiae Adadezer erat princeps eorum.</span>
	<span class="versiculo"><sup>17</sup> Quod cum nuntiatum esset David, contraxit omnem Israelem et transivit Iordanem venitque in Elam. Et direxerunt aciem Syri ex adverso David et pugnaverunt contra eum.</span>
	<span class="versiculo"><sup>18</sup> Fugeruntque Syri a facie Israel; et occidit David de Syris septingentos currus et quadraginta milia peditum et Sobach principem militiae percussit, qui ibi mortuus est.</span>
	<span class="versiculo"><sup>19</sup> Videntes autem universi reges, qui erant in praesidio Adadezer, se victos esse ab Israel, fecerunt pacem cum Israel et servierunt eis. Timueruntque Syri auxilium praebere ultra filiis Ammon.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
