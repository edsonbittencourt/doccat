<div>
	<span class="capitulo">1</span>
	<span class="versiculo"><sup>1</sup> Factum est autem, postquam mortuus est Saul, ut David re verteretur a caede Amalec et maneret in Siceleg dies duos.</span>
	<span class="versiculo"><sup>2</sup> In die autem tertia apparuit homo veniens de castris Saul veste conscissa et pulvere aspersus caput; et, ut venit ad David, cecidit super faciem suam et adoravit.</span>
	<span class="versiculo"><sup>3</sup> Dixitque ad eum David: &#x201c; Unde venis? &#x201d;. Qui ait ad eum: &#x201c; De castris Israel fugi &#x201d;.</span>
	<span class="versiculo"><sup>4</sup> Et dixit ad eum David: &#x201c; Quid enim factum est? Indica mihi &#x201d;. Qui ait: &#x201c; Fugit populus ex proelio, et multi corruentes e populo mortui sunt; sed et Saul et Ionathan filius eius interierunt &#x201d;.</span>
	<span class="versiculo"><sup>5</sup> Dixitque David ad adulescentem, qui nuntiabat ei: &#x201c; Unde scis quia mortuus est Saul et Ionathan filius eius? &#x201d;.</span>
	<span class="versiculo"><sup>6</sup> Et ait adulescens, qui narrabat ei: &#x201c; Casu veni in montem Gelboe, et Saul incumbebat super hastam suam. Porro currus et equites appropinquabant ei,</span>
	<span class="versiculo"><sup>7</sup> et conversus post tergum suum vidensque me vocavit. Cui cum respondissem: Adsum,</span>
	<span class="versiculo"><sup>8</sup> dixit mihi: &#x201c;Quisnam es tu?&#x201d;. Et dixi ad eum: Amalecites ego sum.</span>
	<span class="versiculo"><sup>9</sup> Et locutus est mihi: &#x201c;Sta super me et interfice me, quoniam tenent me angustiae, et adhuc tota anima mea in me est&#x201d;.</span>
	<span class="versiculo"><sup>10</sup> Stansque super eum occidi illum; sciebam enim quod vivere non poterat post ruinam. Et tuli diadema, quod erat in capite eius, et armillam de brachio illius et attuli ad te dominum meum huc &#x201d;.</span>
	<span class="versiculo"><sup>11</sup> Apprehendens autem David vestimenta sua scidit omnesque viri, qui erant cum eo;</span>
	<span class="versiculo"><sup>12</sup> et planxerunt et fleverunt et ieiunaverunt usque ad vesperam super Saul et super Ionathan filium eius et super populum Domini et super domum Israel, quod corruissent gladio.</span>
	<span class="versiculo"><sup>13</sup> Dixitque David ad iuvenem, qui nuntiaverat ei: &#x201c; Unde es? &#x201d;. Qui respondit: &#x201c; Filius hominis advenae Amalecitae ego sum &#x201d;.</span>
	<span class="versiculo"><sup>14</sup> Et ait ad eum David: &#x201c; Quare non timuisti mittere manum tuam, ut occideres christum Domini? &#x201d;.</span>
	<span class="versiculo"><sup>15</sup> Vocansque David unum de pueris ait: &#x201c; Accedens irrue in eum &#x201d;. Qui percussit illum, et mortuus est.</span>
	<span class="versiculo"><sup>16</sup> Et ait ad eum David: &#x201c; Sanguis tuus super caput tuum; os enim tuum locutum est adversum te dicens: &#x201c;Ego interfeci christum Domini&#x201d; &#x201d;.</span>
	<span class="versiculo"><sup>17</sup> Planxit autem David planctum huiuscemodi super Saul et super Ionathan filium eius;</span>
	<span class="versiculo"><sup>18</sup> et praecepit, ut docerent filios Iudae canticum Arcus, sicut scriptum est in libro Iusti, et ait:</span>
	<span class="versiculo"><sup>19</sup> &#x201c; Incliti, o Israel, super montes tuos interfecti,
quomodo ceciderunt fortes!</span>
	<span class="versiculo"><sup>20</sup> Nolite annuntiare in Geth
neque annuntietis in compitis Ascalonis,
ne forte laetentur filiae Philisthim,
ne exsultent filiae incircumcisorum.</span>
	<span class="versiculo"><sup>21</sup> Montes Gelboe, nec ros nec pluviae veniant super vos,
neque sint agri oblationum!
Quia ibi abiectus est clipeus fortium,
clipeus Saul, quasi non esset unctus oleo.</span>
	<span class="versiculo"><sup>22</sup> A sanguine interfectorum, ab adipe fortium
arcus Ionathan numquam rediit retrorsum,
et gladius Saul non est reversus inanis.</span>
	<span class="versiculo"><sup>23</sup> Saul et Ionathan amabiles et decori in vita sua,
in morte quoque non sunt divisi,
aquilis velociores, leonibus fortiores.</span>
	<span class="versiculo"><sup>24</sup> Filiae Israel, super Saul flete,
qui vestiebat vos coccino in deliciis, qui praebebat ornamenta aurea cultui vestro.</span>
	<span class="versiculo"><sup>25</sup> Quomodo ceciderunt fortes in proelio!
Ionathan in excelsis tuis occisus est.</span>
	<span class="versiculo"><sup>26</sup> Doleo super te, frater mi Ionathan,
suavis nimis mihi;
mirabilis amor tuus mihi
super amorem mulierum.</span>
	<span class="versiculo"><sup>27</sup> Quomodo ceciderunt fortes,
et perierunt arma bellica! &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
