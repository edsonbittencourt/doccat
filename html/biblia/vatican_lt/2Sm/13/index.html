<div>
	<span class="capitulo">13</span>
	<span class="versiculo"><sup>1</sup> Factum est autem post haec, ut Absalom filii David sororem speciosissimam, vocabulo Thamar, adamaret Amnon filius David.</span>
	<span class="versiculo"><sup>2</sup> Et angustiatus est Amnon, ita ut aegrotaret propter amorem Thamar sororis suae, quia, cum esset virgo, difficile ei videbatur ut quippiam inhoneste ageret cum ea.</span>
	<span class="versiculo"><sup>3</sup> Erat autem Amnonis amicus nomine Ionadab filius Samma fratris David, vir callidus valde.</span>
	<span class="versiculo"><sup>4</sup> Qui dixit ad eum: &#x201c; Quare sic attenuaris macie, fili regis, per singulos dies? Cur non indicas mihi? &#x201d;. Dixitque ei Amnon: &#x201c; Thamar sororem Absalom fratris mei amo &#x201d;.</span>
	<span class="versiculo"><sup>5</sup> Cui respondit Ionadab: &#x201c; Cuba super lectulum tuum et languorem simula. Cumque venerit pater tuus, ut visitet te, dic ei: &#x201c;Veniat, oro, Thamar soror mea, ut det mihi cibum et faciat in oculis meis pulmentum, ut videam et comedam de manu eius&#x201d; &#x201d;.</span>
	<span class="versiculo"><sup>6</sup> Accubuit itaque Amnon et simulavit languorem. Cumque venisset rex ad visitandum eum, ait Amnon ad regem: &#x201c; Veniat, obsecro, Thamar soror mea, ut faciat in oculis meis duas sorbitiunculas, et cibum capiam de manu eius &#x201d;.</span>
	<span class="versiculo"><sup>7</sup> Misit ergo David ad Thamar domum dicens: &#x201c; Veni in domum Amnon fratris tui et fac ei pulmentum &#x201d;.</span>
	<span class="versiculo"><sup>8</sup> Venitque Thamar in domum Amnon fratris sui; ille autem iacebat. Quae tollens farinam commiscuit et conficiens in oculis eius coxit sorbitiunculas.</span>
	<span class="versiculo"><sup>9</sup> Tollensque sartaginem effudit, quod coxerat, et posuit coram eo. Noluit comedere; dixitque Amnon: &#x201c; Eicite universos a me &#x201d;. Cumque exissent omnes,</span>
	<span class="versiculo"><sup>10</sup> dixit Amnon ad Thamar: &#x201c; Infer cibum in conclave, ut vescar de manu tua &#x201d;. Tulit ergo Thamar sorbitiunculas, quas fecerat, et intulit ad Amnon fratrem suum in conclave.</span>
	<span class="versiculo"><sup>11</sup> Cumque obtulisset ei cibum, apprehendit eam et ait: &#x201c; Veni, cuba mecum, soror mea &#x201d;.</span>
	<span class="versiculo"><sup>12</sup> Quae respondit ei: &#x201c; Noli, frater mi, noli opprimere me! Neque enim hoc fas est in Israel; noli facere stultitiam hanc.</span>
	<span class="versiculo"><sup>13</sup> Et ego quo ibo in opprobrio meo? Et tu eris quasi unus de insipientibus in Israel; quin potius loquere ad regem, et non negabit me tibi &#x201d;.</span>
	<span class="versiculo"><sup>14</sup> Noluit autem acquiescere precibus eius, sed praevalens viribus oppressit eam et cubavit cum illa.</span>
	<span class="versiculo"><sup>15</sup> Et exosam eam habuit Amnon magno odio nimis, ita ut maius esset odium, quo oderat eam, amore, quo ante dilexerat. Dixitque ei Amnon: &#x201c; Surge, vade! &#x201d;.</span>
	<span class="versiculo"><sup>16</sup> Quae respondit ei: &#x201c; Ne fiat, frater mi, quia maius est hoc malum, quod nunc agis adversum me expellens me, quam quod ante fecisti &#x201d;. Et noluit audire eam;</span>
	<span class="versiculo"><sup>17</sup> sed vocato puero, qui ministrabat ei, dixit: &#x201c; Eice hanc a me foras et claude ostium post eam &#x201d;.</span>
	<span class="versiculo"><sup>18</sup> Quae induta erat talari tunica; huiusmodi enim filiae regis virgines palliis vestibus utebantur. Eiecit itaque eam minister illius foras clausitque fores post eam.</span>
	<span class="versiculo"><sup>19</sup> Quae aspergens pulverem capiti suo, scissa talari tunica impositisque manibus super caput suum, ibat ingrediens et clamans.</span>
	<span class="versiculo"><sup>20</sup> Dixit autem ei Absalom frater suus: &#x201c; Num Amnon frater tuus fuit tecum? Sed nunc, soror, tace: frater tuus est; neque affligas cor tuum pro re hac &#x201d;. Mansit itaque Thamar desolata in domo Absalom fratris sui.</span>
	<span class="versiculo"><sup>21</sup> Cum autem audisset rex David omnia haec, iratus est valde; et noluit contristare spiritum Amnon filii sui, quoniam diligebat eum, quia primogenitus erat ei.</span>
	<span class="versiculo"><sup>22</sup> Porro non est locutus Absalom ad Amnon nec malum nec bonum; oderat enim Absalom Amnon, eo quod violasset Thamar sororem suam.</span>
	<span class="versiculo"><sup>23</sup> Factum est autem post tempus biennii, ut tonderentur oves Absalom in Baalhasor, quae est iuxta Ephraim; et vocavit Absalom omnes filios regis.</span>
	<span class="versiculo"><sup>24</sup> Venitque ad regem et ait ad eum: &#x201c; Ecce tondentur oves servi tui; veniat, oro, rex cum servis suis ad servum tuum &#x201d;.</span>
	<span class="versiculo"><sup>25</sup> Dixitque rex ad Absalom: &#x201c; Noli, fili mi, noli rogare, ut veniamus omnes et gravemus te &#x201d;. Cum autem cogeret eum, et noluisset ire, benedixit ei.</span>
	<span class="versiculo"><sup>26</sup> Et ait Absalom: &#x201c; Si non vis venire, veniat, obsecro, nobiscum saltem Amnon frater meus &#x201d;. Dixitque ad eum rex: &#x201c; Cur vadet tecum? &#x201d;.</span>
	<span class="versiculo"><sup>27</sup> Coegit itaque eum Absalom, et dimisit cum eo Amnon et universos filios regis.
Fecitque Absalom convivium quasi convivium regis.</span>
	<span class="versiculo"><sup>28</sup> Praecepit autem Absalom pueris suis dicens: &#x201c; Observate. Cum hilarior fuerit Amnon vino, et dixero vobis: Percutite Amnon et interficite eum!, nolite timere; ego enim sum, qui praecepi vobis. Roboramini et estote viri fortes &#x201d;.</span>
	<span class="versiculo"><sup>29</sup> Fecerunt ergo pueri Absalom adversum Amnon, sicut praeceperat eis Absalom; surgentesque omnes filii regis ascenderunt singuli mulos suos et fugerunt.</span>
	<span class="versiculo"><sup>30</sup> Cumque adhuc pergerent in itinere, fama praevenit ad David dicens: &#x201c; Percussit Absalom omnes filios regis, et non remansit ex eis saltem unus &#x201d;.</span>
	<span class="versiculo"><sup>31</sup> Surrexit itaque rex et scidit vestimenta sua et prostravit se super terram; et omnes servi ipsius, qui assistebant ei, sciderunt vestimenta sua.</span>
	<span class="versiculo"><sup>32</sup> Respondens autem Ionadab filius Samma fratris David dixit: &#x201c; Ne aestimet dominus meus quod omnes pueri filii regis occisi sint; Amnon solus mortuus est, quoniam in ore Absalom hoc erat positum ex die, qua oppressit Thamar sororem eius.</span>
	<span class="versiculo"><sup>33</sup> Nunc ergo ne ponat dominus meus rex super cor suum verbum istud dicens: &#x201c;Omnes filii regis occisi sunt&#x201d;, quoniam Amnon solus mortuus est &#x201d;.</span>
	<span class="versiculo"><sup>34</sup> Fugit autem Absalom.
Et levavit puer speculator oculos suos et aspexit, et ecce populus multus veniebat per viam Oronaim ex latere montis in descensu; et venit speculator et nuntiavit regi dicens: &#x201c; Video homines per viam Oronaim &#x201d;.</span>
	<span class="versiculo"><sup>35</sup> Dixit autem Ionadab ad regem: &#x201c; Ecce filii regis adsunt! Iuxta verbum servi tui sic factum est &#x201d;.</span>
	<span class="versiculo"><sup>36</sup> Cumque cessasset loqui, apparuerunt et filii regis et intrantes levaverunt vocem suam et fleverunt; sed et rex et omnes servi eius fleverunt ploratu magno nimis.</span>
	<span class="versiculo"><sup>37</sup> Porro Absalom fugiens abiit ad Tholmai filium Ammiud regem Gesur. Luxit ergo David filium suum cunctis diebus.</span>
	<span class="versiculo"><sup>38</sup> Absalom autem, cum fugisset et venisset in Gesur, fuit ibi tribus annis.</span>
	<span class="versiculo"><sup>39</sup> Cessavitque spiritus regis adversari Absalom, eo quod consolatus esset super Amnon interitu.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
