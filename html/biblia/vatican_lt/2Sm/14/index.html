<div>
	<span class="capitulo">14</span>
	<span class="versiculo"><sup>1</sup> Intellegens autem Ioab filius Sarviae quod cor regis ver sum esset ad Absalom,</span>
	<span class="versiculo"><sup>2</sup> misit Thecuam et tulit inde mulierem sapientem dixitque ad eam: &#x201c; Lugere te simula et induere veste lugubri et ne ungaris oleo, ut sis quasi mulier plurimo iam tempore lugens mortuum.</span>
	<span class="versiculo"><sup>3</sup> Et ingredieris ad regem et loqueris ad eum sermones huiuscemodi &#x201d;. Posuit autem Ioab verba in ore eius.</span>
	<span class="versiculo"><sup>4</sup> Itaque, cum ingressa fuisset mulier Thecuites ad regem, cecidit coram eo super terram et adoravit et dixit: &#x201c; Serva me, rex &#x201d;.</span>
	<span class="versiculo"><sup>5</sup> Et ait ad eam rex: &#x201c; Quid causae habes? &#x201d;. Quae respondit: &#x201c; Heu, mulier vidua ego sum: mortuus est vir meus.</span>
	<span class="versiculo"><sup>6</sup> Et ancillae tuae erant duo filii, qui rixati sunt adversum se in agro, nullusque erat, qui eos interveniens prohibere posset; et percussit alter alterum et interfecit eum.</span>
	<span class="versiculo"><sup>7</sup> Et ecce consurgens universa cognatio adversum ancillam tuam dicit: &#x201c;Trade eum, qui percussit fratrem suum, ut occidamus eum pro anima fratris sui, quem interfecit, et deleamus heredem&#x201d;. Et quaerunt exstinguere scintillam meam, quae relicta est, ut non supersit viro meo nomen et reliquiae super terram &#x201d;.</span>
	<span class="versiculo"><sup>8</sup> Et ait rex ad mulierem: &#x201c; Vade in domum tuam, et ego iubebo de te &#x201d;.</span>
	<span class="versiculo"><sup>9</sup> Dixitque mulier Thecuites ad regem: &#x201c; In me, domine mi rex, iniquitas et in domum patris mei; rex autem et thronus eius sit innocens &#x201d;.</span>
	<span class="versiculo"><sup>10</sup> Et ait rex: &#x201c; Qui contradixerit tibi, adduc eum ad me, et ultra non addet ut tangat te &#x201d;.</span>
	<span class="versiculo"><sup>11</sup> Quae ait: &#x201c; Recordetur rex Domini Dei sui, ut non augeat ultor sanguinis perniciem, et nequaquam interficiant filium meum &#x201d;. Qui ait: &#x201c; Vivit Dominus, quia non cadet de capillis filii tui super terram &#x201d;.</span>
	<span class="versiculo"><sup>12</sup> Dixit ergo mulier: &#x201c; Loquatur ancilla tua ad dominum meum regem verbum &#x201d;. Et ait: &#x201c; Loquere &#x201d;.</span>
	<span class="versiculo"><sup>13</sup> Dixitque mulier: &#x201c; Quare cogitasti istiusmodi rem contra populum Dei? Eo enim quod rex locutus est verbum istud, hoc est quasi delictum, quia rex noluit reducere eiectum suum.</span>
	<span class="versiculo"><sup>14</sup> Omnes morimur et quasi aquae sumus, quae delabuntur in terram, quae non colliguntur; nec tamen vult perire Deus animam, sed retractat cogitans, ne penitus pereat, qui abiectus est.</span>
	<span class="versiculo"><sup>15</sup> Nunc igitur veni, ut loquar ad regem dominum meum verbum hoc, quia populus terruit me. Et dixit ancilla tua: Loquar ad regem, si quo modo faciat rex verbum ancillae suae.</span>
	<span class="versiculo"><sup>16</sup> Nam audiet rex, ut liberet ancillam suam de manu illius, qui vult delere me et filium meum simul de hereditate Dei.</span>
	<span class="versiculo"><sup>17</sup> Dixit ergo ancilla tua: Fiat verbum domini mei regis mihi in quietem. Sicut enim angelus Dei, sic est dominus meus rex, ut audiat et discernat bonum et malum. Et Dominus Deus tuus sit tecum! &#x201d;.</span>
	<span class="versiculo"><sup>18</sup> Et respondens rex dixit ad mulierem: &#x201c; Ne abscondas a me verbum, quod te interrogo &#x201d;. Dixitque mulier: &#x201c; Loquatur dominus meus rex &#x201d;.</span>
	<span class="versiculo"><sup>19</sup> Et ait rex: &#x201c; Numquid manus Ioab tecum est in omnibus istis? &#x201d;. Respondit mulier et ait: &#x201c; Per salutem animae tuae, domine mi rex, nec ad dextram nec ad sinistram potest deviari ab omnibus his, quae locutus est dominus meus rex; servus enim tuus Ioab ipse praecepit mihi et ipse posuit in os ancillae tuae omnia verba haec;</span>
	<span class="versiculo"><sup>20</sup> ut verterem figuram rei huius, servus tuus Ioab fecit istud. Tu autem, domine mi, sapiens es, sicut habet sapientiam angelus Dei, ut intellegas omnia, quae fiunt super terram &#x201d;.</span>
	<span class="versiculo"><sup>21</sup> Et ait rex ad Ioab: &#x201c; Ecce hoc facio; vade igitur et revoca puerum Absalom &#x201d;.</span>
	<span class="versiculo"><sup>22</sup> Cadensque Ioab super faciem suam in terram adoravit et benedixit regi. Et dixit Ioab: &#x201c; Hodie intellexit servus tuus quia inveni gratiam in oculis tuis, domine mi rex; fecisti enim sermonem servi tui &#x201d;.</span>
	<span class="versiculo"><sup>23</sup> Surrexit ergo Ioab et abiit in Gesur et adduxit Absalom in Ierusalem.</span>
	<span class="versiculo"><sup>24</sup> Dixit autem rex: &#x201c; Revertatur in domum suam et faciem meam non videat &#x201d;. Reversus est itaque Absalom in domum suam et faciem regis non vidit.</span>
	<span class="versiculo"><sup>25</sup> Porro sicut Absalom vir non erat pulcher in omni Israel, qui valde laudaretur, a vestigio pedis usque ad verticem non erat in eo ulla macula.</span>
	<span class="versiculo"><sup>26</sup> Et quando tondebatur capillus &#x2014; semel autem in anno tondebatur, quia gravabat eum caesaries &#x2014; ponderabat capillos capitis sui ducentis siclis pondere regio.</span>
	<span class="versiculo"><sup>27</sup> Nati sunt autem Absalom filii tres et filia una, nomine Thamar, eleganti forma.</span>
	<span class="versiculo"><sup>28</sup> Mansitque Absalom Ierusalem duobus annis et faciem regis non vidit.</span>
	<span class="versiculo"><sup>29</sup> Misit itaque ad Ioab, ut mitteret eum ad regem; qui noluit venire ad eum. Cumque secundo misisset, et ille noluisset venire,</span>
	<span class="versiculo"><sup>30</sup> dixit servis suis: &#x201c; Videte agrum Ioab iuxta agrum meum habentem messem hordei; ite igitur et succendite eum igni &#x201d;. Succenderunt ergo servi Absalom segetem igni. Et venientes servi Ioab, scissis vestibus suis, dixerunt: &#x201c; Succenderunt servi Absalom agrum igni! &#x201d;.</span>
	<span class="versiculo"><sup>31</sup> Surrexitque Ioab et venit ad Absalom in domum eius et dixit: &#x201c; Quare succenderunt servi tui segetem meam igni? &#x201d;.</span>
	<span class="versiculo"><sup>32</sup> Et respondit Absalom ad Ioab: &#x201c; Misi ad te obsecrans, ut venires ad me, et mitterem te ad regem, ut diceres ei: &#x201c;Quare veni de Gesur? Melius mihi erat adhuc ibi esse&#x201d;. Obsecro ergo, ut videam faciem regis; quod si est in me iniquitas, interficiat me &#x201d;.</span>
	<span class="versiculo"><sup>33</sup> Ingressus Ioab ad regem nuntiavit ei. Vocatusque Absalom intravit ad regem et adoravit super faciem in terra coram eo; osculatusque est rex Absalom.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
