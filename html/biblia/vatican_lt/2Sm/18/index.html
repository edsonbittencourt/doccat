<div>
	<span class="capitulo">18</span>
	<span class="versiculo"><sup>1</sup> Igitur, recensito David populo suo, constituit super eum tribunos et centuriones.</span>
	<span class="versiculo"><sup>2</sup> Et divisit David populum in tres partes: tertiam partem sub manu Ioab et tertiam sub manu Abisai filii Sarviae fratris Ioab et tertiam in manu Ethai, qui erat de Geth. Dixitque rex ad populum: &#x201c; Egrediar et ego vobiscum &#x201d;.</span>
	<span class="versiculo"><sup>3</sup> Et respondit populus: &#x201c; Non exibis. Sive enim fugerimus, non magnopere ad eos de nobis pertinebit; et si media pars ceciderit e nobis, non satis curabunt, sed tu unus pro decem milibus computaris. Melius est igitur, ut sis nobis ex urbe praesidio &#x201d;.</span>
	<span class="versiculo"><sup>4</sup> Ad quos rex ait: &#x201c; Quod vobis rectum videtur, hoc faciam &#x201d;. Stetit ergo rex iuxta portam; egrediebaturque populus per turmas suas centeni et milleni.</span>
	<span class="versiculo"><sup>5</sup> Et praecepit rex Ioab et Abisai et Ethai dicens: &#x201c; Leniter mihi agite cum puero Absalom &#x201d;. Et omnis populus audiebat praecipientem regem cunctis principibus pro Absalom.</span>
	<span class="versiculo"><sup>6</sup> Itaque egressus est populus in campum contra Israel, et factum est proelium in saltu Ephraim.</span>
	<span class="versiculo"><sup>7</sup> Et caesus est ibi populus Israel ab exercitu David; factaque est ibi plaga magna in die illa viginti milium hominum.</span>
	<span class="versiculo"><sup>8</sup> Fuit autem ibi proelium dispersum super faciem omnis terrae; et multo plures erant, quos saltus consumpserat de populo, quam hi, quos voraverat gladius in die illa.</span>
	<span class="versiculo"><sup>9</sup> Accidit autem, ut occurreret Absalom servis David sedens mulo; cumque ingressus fuisset mulus subter condensam quercum et magnam, adhaesit caput eius quercui, et mansit suspensus inter caelum et terram; mulus, cui insederat, pertransivit.</span>
	<span class="versiculo"><sup>10</sup> Vidit autem hoc quispiam et nuntiavit Ioab dicens: &#x201c; Vidi Absalom pendere de quercu &#x201d;.</span>
	<span class="versiculo"><sup>11</sup> Et ait Ioab viro, qui nuntiaverat ei: &#x201c; Si vidisti, quare non confodisti eum in terra? Ego vero dedissem tibi decem argenti siclos et unum balteum &#x201d;.</span>
	<span class="versiculo"><sup>12</sup> Qui dixit ad Ioab: &#x201c; Et si appenderes in manibus meis mille argenteos, nequaquam mitterem manum meam in filium regis. Audientibus enim nobis, praecepit rex tibi et Abisai et Ethai dicens: &#x201c;Custodite, quisquis sit, puerum Absalom!&#x201d;.</span>
	<span class="versiculo"><sup>13</sup> Sed et si fecissem contra animam meam infideliter, nequaquam hoc regem latere potuisset, et tu stares ex adverso &#x201d;.</span>
	<span class="versiculo"><sup>14</sup> Et ait Ioab: &#x201c; Non ita praestolabor coram te &#x201d;. Tulit ergo tres lanceas in manu sua et infixit eas in corde Absalom, cum adhuc palpitaret haerens in quercu;</span>
	<span class="versiculo"><sup>15</sup> et cucurrerunt decem iuvenes armigeri Ioab et percutientes interfecerunt eum.</span>
	<span class="versiculo"><sup>16</sup> Cecinit autem Ioab bucina, et destitit populus persequi fugientem Israel, quia Ioab retinuit populum.</span>
	<span class="versiculo"><sup>17</sup> Et tulerunt Absalom et proiecerunt eum in saltu in foveam grandem et erexerunt super eum acervum lapidum magnum nimis; omnis autem Israel fugit in tabernacula sua.</span>
	<span class="versiculo"><sup>18</sup> Porro Absalom erexerat sibi, cum adhuc viveret, lapidem, qui est in valle Regis; dixerat enim: &#x201c; Non habeo filium, qui memoriam servabit nominis mei &#x201d;. Vocavitque titulum nomine suo, et appellatur Manus Absalom usque ad hanc diem.</span>
	<span class="versiculo"><sup>19</sup> Achimaas autem filius Sadoc ait: &#x201c; Curram et nuntiabo regi, quia iudicium fecerit ei Dominus de manu inimicorum eius &#x201d;.</span>
	<span class="versiculo"><sup>20</sup> Ad quem Ioab dixit: &#x201c; Non es vir boni nuntii in hac die, sed nuntiabis in alia; hodie enim non nuntiabis bona, eo quod filius regis est mortuus &#x201d;.</span>
	<span class="versiculo"><sup>21</sup> Et ait Ioab Aethiopi: &#x201c; Vade et nuntia regi, quae vidisti &#x201d;. Adoravit Aethiops Ioab et cucurrit.</span>
	<span class="versiculo"><sup>22</sup> Rursus autem Achimaas filius Sadoc dixit ad Ioab: &#x201c; Quidquid evenerit, etiam ego curram post Aethiopem! &#x201d;. Dixitque Ioab: &#x201c; Quid vis currere, fili mi? Non erit tibi merces pro bono nuntio &#x201d;.</span>
	<span class="versiculo"><sup>23</sup> Qui respondit: &#x201c; Quidquid evenerit, curram &#x201d;. Et ait ei: &#x201c; Curre! &#x201d;. Currens ergo Achimaas per viam regionis transivit Aethiopem.</span>
	<span class="versiculo"><sup>24</sup> David autem sedebat inter duas portas; speculator vero, qui ierat in solarium portae super murum, elevans oculos vidit hominem currentem solum</span>
	<span class="versiculo"><sup>25</sup> et exclamans indicavit regi. Dixitque rex: &#x201c; Si solus est, bonus est nuntius in ore eius &#x201d;. Properante autem illo et accedente propius,</span>
	<span class="versiculo"><sup>26</sup> vidit speculator hominem alterum currentem, et clamavit speculator ad ianitorem: &#x201c; Apparet mihi homo currens solus &#x201d;. Dixitque rex: &#x201c; Et iste bonus est nuntius &#x201d;.</span>
	<span class="versiculo"><sup>27</sup> Speculator autem: &#x201c; Contemplor, ait, cursum prioris quasi cursum Achimaas filii Sadoc &#x201d;. Et ait rex: &#x201c; Vir bonus est et nuntium portans bonum venit &#x201d;.</span>
	<span class="versiculo"><sup>28</sup> Clamans autem Achimaas dixit ad regem: &#x201c; Pax! &#x201d;. Et adorans regem pronus in terram ait: &#x201c; Benedictus Dominus Deus tuus, qui conclusit homines, qui levaverunt manus suas contra dominum meum regem! &#x201d;.</span>
	<span class="versiculo"><sup>29</sup> Et ait rex: &#x201c; Estne pax puero Absalom? &#x201d;. Dixitque Achimaas: &#x201c; Vidi tumultum magnum, cum mitteret Ioab servum regis et me servum tuum, sed nescio quid fuerit &#x201d;.</span>
	<span class="versiculo"><sup>30</sup> Ad quem rex: &#x201c; Recede, ait, et sta illic &#x201d;. Cumque ille recessisset et staret,</span>
	<span class="versiculo"><sup>31</sup> apparuit Aethiops et veniens ait: &#x201c; Bonum apporto nuntium, domine mi rex; iudicavit enim pro te Dominus hodie salvans te de manu omnium, qui surrexerunt contra te &#x201d;.</span>
	<span class="versiculo"><sup>32</sup> Dixit autem rex ad Aethiopem: &#x201c; Estne pax puero Absalom? &#x201d;. Cui respondens Aethiops: &#x201c; Fiant, inquit, sicut puer inimici domini mei regis et universi, qui consurrexerunt adversus eum in malum! &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
