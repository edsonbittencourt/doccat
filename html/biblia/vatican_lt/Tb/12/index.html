<div>
	<span class="capitulo">12</span>
	<span class="versiculo"><sup>1</sup> Et, postquam consummatae sunt nuptiae, vocavit Thobi filium suum Thobiam et dixit illi: &#x201c; Homini illi, qui tecum ivit, reddamus honorem et adiciamus ad mercedem suam &#x201d;.</span>
	<span class="versiculo"><sup>2</sup> Et dixit illi: &#x201c; Pater, quantam illi dabo mercedem? Non laedor, si dedero illi ex his, quae mecum contulit, dimidiam partem.</span>
	<span class="versiculo"><sup>3</sup> Duxit me sanum et uxorem meam curavit et pecuniam mecum attulit et te curavit! Quantam illi dabo mercedem adhuc? &#x201d;.</span>
	<span class="versiculo"><sup>4</sup> Et dixit illi Thobi: &#x201c; Iustum est illum, fili, dimidium omnium horum, quae tecum attulit, accipere &#x201d;.</span>
	<span class="versiculo"><sup>5</sup> Et vocavit illum et dixit: &#x201c; Accipe dimidium omnium horum, quae tecum attulisti, in mercedem tuam et vade sanus &#x201d;.</span>
	<span class="versiculo"><sup>6</sup> Tunc Raphael vocavit ambos abscondite et dixit illis: &#x201c; Deum benedicite et illi confitemini coram omnibus viventibus, quae fecit nobiscum bona, ut benedicatis et decantetis nomini eius; sermones Dei honorifice ostendite et ne cunctemini confiteri illi.</span>
	<span class="versiculo"><sup>7</sup> Sacramentum regis bonum est abscondere, opera autem Dei revelare et confiteri honorificum est. Bonum facite, et malum non inveniet vos.</span>
	<span class="versiculo"><sup>8</sup> Bona est oratio cum ieiunio, et eleemosyna cum iustitia. Melius est modicum cum iustitia quam plurimum cum iniquitate. Bonum est facere eleemosynam magis quam thesauros auri condere.</span>
	<span class="versiculo"><sup>9</sup> Eleemosyna a morte liberat et ipsa purgat omne peccatum. Qui faciunt eleemosynam, saturabuntur vita;</span>
	<span class="versiculo"><sup>10</sup> qui faciunt peccatum et iniquitatem, hostes sunt animae suae.</span>
	<span class="versiculo"><sup>11</sup> Omnem veritatem vobis manifestabo et non abscondam a vobis ullum sermonem. Iam demonstravi vobis et dixi: Sacramentum regis bonum est abscondere, opera autem Dei revelare honorificum est.</span>
	<span class="versiculo"><sup>12</sup> Et nunc, quando orabas tu et Sara, ego obtuli memoriam orationis vestrae in conspectu claritatis Domini; et, cum sepeliebas mortuos, similiter.</span>
	<span class="versiculo"><sup>13</sup> Et quia non es cunctatus exsurgere et relinquere prandium tuum et abisti et sepelisti mortuum, tunc missus sum ad te tentare te.</span>
	<span class="versiculo"><sup>14</sup> Et iterum me misit Deus curare te et Saram nurum tuam.</span>
	<span class="versiculo"><sup>15</sup> Ego sum Raphael, unus ex septem angelis sanctis, qui assistimus et ingredimur ante claritatem Domini &#x201d;.</span>
	<span class="versiculo"><sup>16</sup> Et conturbati sunt ambo et ceciderunt in faciem suam et timuerunt.</span>
	<span class="versiculo"><sup>17</sup> Et dixit illis: &#x201c; Nolite timere; pax vobis. Deum benedicite in omne aevum.</span>
	<span class="versiculo"><sup>18</sup> Cum essem vobiscum, non mea gratia eram vobiscum sed voluntate Dei. Ipsi benedicite omnibus diebus, decantate ei.</span>
	<span class="versiculo"><sup>19</sup> Et videbatis me quia nihil manducabam, sed visus vobis videbatur.</span>
	<span class="versiculo"><sup>20</sup> Et nunc benedicite Dominum super terra et confitemini Deo. Ecce ego ascendo ad eum, qui me misit. Scribite omnia haec, quae contigerunt vobis &#x201d;. Et ascendit.</span>
	<span class="versiculo"><sup>21</sup> Et surrexerunt et iam non poterant illum videre.</span>
	<span class="versiculo"><sup>22</sup> Et benedicebant et decantabant Deo et confitebantur illi in omnibus his magnis operibus illius, quia apparuerat illis angelus Dei.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_thobis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
