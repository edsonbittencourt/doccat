<div>
	<span class="capitulo">4</span>
	<span class="versiculo"><sup>1</sup> In illa die rememoratus est Thobi pecuniae, quam commendaverat Gabael in Rages Mediae.</span>
	<span class="versiculo"><sup>2</sup> Et dixit in corde suo: &#x201c; Ecce ego postulavi mortem. Quid non voco Thobiam filium meum et indicabo illi de hac pecunia, quam commendavi, antequam moriar? &#x201d;.</span>
	<span class="versiculo"><sup>3</sup> Et vocavit Thobiam filium suum, et venit ad illum; et dixit illi: &#x201c; Fili, cum mortuus fuero, sepeli me diligenter et honorem habe matri tuae et noli derelinquere illam omnibus diebus vitae suae et fac, quod bonum est in conspectu eius, et noli contristare spiritum eius in ullo.</span>
	<span class="versiculo"><sup>4</sup> Memor esto eius, fili, quoniam multa pericula vidit propter te in utero. Cum mortua fuerit, sepeli illam iuxta me in uno sepulcro.</span>
	<span class="versiculo"><sup>5</sup> Et omnibus diebus tuis, fili, Dominum in mente habe et noli velle peccare et praeterire praecepta illius. Iustitiam fac omnibus diebus vitae tuae et noli ire in vias iniquitatis,</span>
	<span class="versiculo"><sup>6</sup> quoniam, agente te veritatem, prospera erunt itinera in operibus tuis et in omnibus, qui faciunt iustitiam.</span>
	<span class="versiculo"><sup>7</sup> Ex substantia tua, fili, fac eleemosynam et noli avertere faciem tuam ab ullo paupere, ne a te avertatur facies Dei.</span>
	<span class="versiculo"><sup>8</sup> Quomodo habueris, fili, secundum multitudinem fac ex ipsis eleemosynam. Si tibi fuerit largior substantia, plus ex illa fac eleemosynam. Si exiguum habueris, secundum exiguum ne timueris facere eleemosynam:</span>
	<span class="versiculo"><sup>9</sup> praemium enim bonum reponis tibi in diem necessitatis,</span>
	<span class="versiculo"><sup>10</sup> quoniam eleemosyna a morte liberat et non sinit ire in tenebras.</span>
	<span class="versiculo"><sup>11</sup> Munus enim bonum est eleemosyna omnibus, qui faciunt illam coram Excelso.</span>
	<span class="versiculo"><sup>12</sup> Attende tibi, fili, ab omni fornicatione. Uxorem primum accipe ex semine parentum tuorum et noli sumere uxorem alienam, quae non est ex tribu patris tui, quoniam filii prophetarum sumus: Noe et Abraham et Isaac et Iacob patres nostri a saeculo. Rememorare, fili, quoniam hi omnes acceperunt uxores ex semine patrum suorum et benedicti sunt in filiis suis, et semen illorum possidebit hereditatem terrae.</span>
	<span class="versiculo"><sup>13</sup> Et tu, fili, dilige fratres tuos et noli fastidire in corde tuo a fratribus tuis et a filiis et filiabus populi tui, ut accipias uxorem ex illis, quoniam in fastidio perditio et inconstantia magna est, et in nugacitate diminutio et exiguitas magna est. Nugacitas enim mater est famis.</span>
	<span class="versiculo"><sup>14</sup> Merces omnis hominis, quicumque penes te operatus fuerit, non maneat penes te, sed redde ei statim, et merces tua non minorabitur; si servieris Deo in veritate, reddetur tibi. Attende tibi, fili, in omnibus operibus tuis et esto sapiens in omnibus sermonibus tuis</span>
	<span class="versiculo"><sup>15</sup> et, quod oderis, nemini feceris. Noli bibere vinum in ebrietatem, et non comitetur te ebrietas in via tua.</span>
	<span class="versiculo"><sup>16</sup> De pane tuo communica esurienti et de vestimentis tuis nudis; ex omnibus, quaecumque tibi abundaverint, fac eleemosynam, et non invideat oculus tuus, cum facis eleemosynam.</span>
	<span class="versiculo"><sup>17</sup> Frange panem tuum et effunde vinum tuum super sepulcra iustorum et noli dare peccatoribus.</span>
	<span class="versiculo"><sup>18</sup> Consilium ab omni sapiente inquire et noli contemnere omne consilium utile.</span>
	<span class="versiculo"><sup>19</sup> Omni tempore benedic Dominum et postula ab illo, ut dirigantur viae tuae, et omnes semitae tuae et consilia bene disponantur, quoniam omnes gentes non habent consilium bonum, sed ipse Dominus dabit ipsis bonum consilium. Quem enim voluerit, allevat et, quem voluerit, Dominus demergit usque ad inferos deorsum. Et nunc, fili, memor esto praeceptorum meorum, et non deleantur de corde tuo.</span>
	<span class="versiculo"><sup>20</sup> Et nunc, fili, indico tibi commendasse me decem talenta argenti Gabael filio Gabriae in Rages Mediae.</span>
	<span class="versiculo"><sup>21</sup> Noli vereri, fili, quia pauperem vitam gessimus. Habes multa bona, si timueris Deum et recesseris ab omni peccato et bene egeris in conspectu Domini Dei tui &#x201d;.</span>
</div>
