<div>
	<span class="capitulo">11</span>
	<span class="versiculo"><sup>1</sup> Et abierunt viam suam et pervenerunt Charran, quae est contra Nineven.</span>
	<span class="versiculo"><sup>2</sup> Tunc dixit Raphael: &#x201c; Scis quomodo dereliquerimus patrem tuum.</span>
	<span class="versiculo"><sup>3</sup> Praecedamus uxorem tuam et praeparemus domum, dum veniunt &#x201d;.</span>
	<span class="versiculo"><sup>4</sup> Et processerunt ambo pariter. Et dixit illi: &#x201c; Tolle tecum fel &#x201d;. Et abiit cum illis canis ex eis, qui sequebantur eum et Thobiam.</span>
	<span class="versiculo"><sup>5</sup> Et Anna sedebat circumspiciens viam filii sui.</span>
	<span class="versiculo"><sup>6</sup> Et cognovit illum venientem et dixit patri eius: &#x201c; Ecce filius tuus venit et homo, qui cum illo ierat &#x201d;.</span>
	<span class="versiculo"><sup>7</sup> Et Raphael dixit Thobiae, antequam appropinquaret patri: &#x201c; Scio quia oculi eius aperientur.</span>
	<span class="versiculo"><sup>8</sup> Asperge fel piscis in oculis eius; et detrahet medicamentum et decoriabit albugines de oculis eius. Et respiciet pater tuus et videbit lumen &#x201d;.</span>
	<span class="versiculo"><sup>9</sup> Et occurrit ei Anna et irruit collo filii sui et dixit illi: &#x201c; Fili, video te; amodo moriar! &#x201d;. Et lacrimata est.</span>
	<span class="versiculo"><sup>10</sup> Et surrexit Thobi et offendebat pedibus et egressus est ad ostium atrii. Et occurrit illi Thobias,</span>
	<span class="versiculo"><sup>11</sup> et fel piscis in manu sua, et insufflavit in oculis illius et apprehendit illum et dixit: &#x201c; Forti animo esto, pater! &#x201d;. Et iniecit medicamentum super eum et imposuit.</span>
	<span class="versiculo"><sup>12</sup> Et decoriavit duabus manibus suis albugines ab angulis oculorum illius.</span>
	<span class="versiculo"><sup>13</sup> Et videns filium suum irruit collo eius</span>
	<span class="versiculo"><sup>14</sup> et lacrimatus est et dixit ei: &#x201c; Video te, fili, lumen oculorum meorum! &#x201d;. Et dixit: &#x201c; Benedictus Deus, et benedictum nomen illius magnum, et benedicti omnes sancti angeli eius in omnia saecula,</span>
	<span class="versiculo"><sup>15</sup> quoniam ipse flagellavit me, et ecce ego video Thobiam filium meum! &#x201d;. Et introivit Thobi et Anna uxor eius in domum gaudentes et benedicentes Deum toto ore suo pro omnibus, quae sibi evenerant. Et indicavit patri suo Thobias, quoniam perfecta erat via illius bene a Domino Deo, et quia attulerat pecuniam et quemadmodum acceperat Saram filiam Raguel uxorem, et quia ecce venit et ipsa in proximo est portae Nineves. Et gavisi sunt Thobi et Anna</span>
	<span class="versiculo"><sup>16</sup> et exierunt in obviam nurui suae ad portam Nineves. Et videntes Thobin, qui erant in Nineve, venientem et ambulantem cum omni virtute sua et a nemine manu deductum mirabantur,</span>
	<span class="versiculo"><sup>17</sup> et confitebatur Thobi et benedicebat magna voce Deum coram illis, quoniam misertus est illius Deus et aperuit oculos eius. Et appropinquavit Thobi ad Saram uxorem Thobiae filii sui et benedixit illi et dixit ei: &#x201c; Intres sana, filia! Et benedictus Deus tuus, qui adduxit te ad nos, filia! Et benedictus pater tuus et benedictus Thobias filius meus et benedicta tu, filia! Intra in domum tuam sana in benedictione et gaudio; intra, filia! &#x201d;. In illo die factum est gaudium omnibus Iudaeis, qui erant in Nineve.</span>
	<span class="versiculo"><sup>18</sup> Et venerunt Achicarus et Nadab ex fratribus illius gaudentes ad Thobiam. Et consummatae sunt nuptiae cum gaudio septem diebus, et data sunt illi munera multa.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_thobis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
