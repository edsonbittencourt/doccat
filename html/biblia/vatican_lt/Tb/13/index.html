<div>
	<span class="capitulo">13</span>
	<span class="versiculo"><sup>1</sup> Et scripsit orationem Thobi in laetitiam et dixit:</span>
	<span class="versiculo"><sup>2</sup> &#x201c; Benedictus Deus vivens in aevum, et regnum illius,
quia ipse flagellat et miseretur,
deducit usque ad inferos deorsum
et reducit a perditione maiestate sua,
et non est qui effugiat manum eius.</span>
	<span class="versiculo"><sup>3</sup> Confitemini illi, filii Israel, coram nationibus,
quia ipse dispersit vos in illis</span>
	<span class="versiculo"><sup>4</sup> et ibi ostendit maiestatem suam.
Et exaltate illum coram omni vivente,
quoniam Dominus noster, et ipse est pater noster,
et ipse est Deus noster in omnia saecula.</span>
	<span class="versiculo"><sup>5</sup> Flagellabit vos ob iniquitates vestras
et omnium miserebitur vestrum
et colliget vos ab omnibus nationibus,
ubicumque dispersi fueritis.</span>
	<span class="versiculo"><sup>6</sup> Cum conversi fueritis ad illum
in toto corde vestro et in tota anima vestra,
ut faciatis coram illo veritatem,
tunc revertetur ad vos
et non abscondet a vobis faciem suam amplius.
Et nunc aspicite, quae fecit vobiscum,
et confitemini illi in toto ore vestro. Benedicite Dominum iustitiae
et exaltate regem saeculorum.
Ego in terra captivitatis meae confiteor illi
et ostendo virtutem et maiestatem eius genti peccatorum.
Convertimini, peccatores, et facite iustitiam coram illo.
Quis scit, si velit vos et faciat vobis misericordiam?</span>
	<span class="versiculo"><sup>7</sup> Ego et anima mea regi caeli laetationes dicimus,
et anima mea laetabitur omnibus diebus vitae suae.</span>
	<span class="versiculo"><sup>8</sup> Benedicite Dominum, omnes electi; et omnes, laudate maiestatem illius. Agite dies laetitiae et confitemini illi.</span>
	<span class="versiculo"><sup>9</sup> Ierusalem, civitas sancta,
flagellabit te in operibus manuum tuarum.</span>
	<span class="versiculo"><sup>10</sup> Confitere Domino in bono opere et benedic regem saeculorum,
ut iterum tabernaculum tuum aedificetur in te cum gaudio,
et laetos faciat in te omnes captivos et diligat in te omnes miseros in omnia saecula saeculorum.</span>
	<span class="versiculo"><sup>11</sup> Lux splendida fulgebit in omnibus finibus terrae;
nationes multae venient tibi ex longinquo
et a novissimis partibus terrae ad nomen sanctum tuum
et munera sua in manibus suis habentes regi caeli.
Generationes generationum dabunt in te laetitiam,
et nomen electae erit in saecula saeculorum.</span>
	<span class="versiculo"><sup>12</sup> Maledicti omnes, qui dixerint verbum durum.
Maledicti erunt omnes, qui deponunt te
et destruunt muros tuos,
et omnes, qui subvertunt turres tuas et qui incendunt habitationes tuas. Et benedicti erunt omnes, qui timent te in aevum.</span>
	<span class="versiculo"><sup>13</sup> Tunc gaude et laetare in filiis iustorum,
quoniam omnes colligentur
et benedicent Domino aeterno.</span>
	<span class="versiculo"><sup>14</sup> Felices, qui diligunt te,
et felices, qui gaudebunt in pace tua.
Et beati omnes homines,
qui contristabuntur in omnibus flagellis tuis,
quoniam in te gaudebunt
et videbunt omne gaudium tuum in aeternum.</span>
	<span class="versiculo"><sup>15</sup> Anima mea, benedic Domino, regi magno,</span>
	<span class="versiculo"><sup>16</sup> quia in Ierusalem civitate aedificabitur
domus illius in omnia saecula.
Felix ero, si fuerint reliquiae seminis mei
ad videndam claritatem tuam
et confitendum regi caeli.
Ostia Ierusalem sapphiro et smaragdo aedificabuntur,
et lapide pretioso omnes muri tui;
et turres Ierusalem auro aedificabuntur,
et propugnacula eius auro mundo.</span>
	<span class="versiculo"><sup>17</sup> Plateae Ierusalem carbunculo sternentur
et lapide Ophir;</span>
	<span class="versiculo"><sup>18</sup> et ostia Ierusalem cantica laetitiae dicent,
et omnes vici eius loquentur: &#x201c;Alleluia.
Benedictus Deus Israel,
et benedicti, qui benedicent nomen sanctum,
in aeternum et adhuc!&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_thobis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
