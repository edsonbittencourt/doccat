<div>
	<span class="capitulo">1</span>
	<span class="versiculo"><sup>1</sup> Verbum Domini, quod factum est ad Ioel filium Phatuel.</span>
	<span class="versiculo"><sup>2</sup> Audite hoc, senes,
et auribus percipite, omnes habitatores terrae,
si factum est istud in diebus vestris
aut in diebus patrum vestrorum.</span>
	<span class="versiculo"><sup>3</sup> Super hoc filiis vestris narrate,
et filii vestri filiis suis,
et filii eorum generationi alterae.</span>
	<span class="versiculo"><sup>4</sup> Residuum erucae comedit locusta,
et residuum locustae comedit bruchus,
et residuum bruchi comedit gryllus.</span>
	<span class="versiculo"><sup>5</sup> Expergiscimini, ebrii, et flete,
et ululate, omnes, qui bibitis vinum,
propter mustum,
quoniam periit ab ore vestro.</span>
	<span class="versiculo"><sup>6</sup> Gens enim ascendit super terram meam
fortis et innumerabilis;
dentes eius ut dentes leonis,
et molares leaenae sunt ei.</span>
	<span class="versiculo"><sup>7</sup> Posuit vineam meam in desertum
et ficum meam in lignum confractum;
nudans spoliavit eam et proiecit,
albi facti sunt rami eius.</span>
	<span class="versiculo"><sup>8</sup> Plange, quasi virgo accincta sacco
super virum pubertatis suae.</span>
	<span class="versiculo"><sup>9</sup> Periit oblatio et libatio
de domo Domini;
luxerunt sacerdotes
ministri Domini.</span>
	<span class="versiculo"><sup>10</sup> Depopulata est regio;
luxit humus,
quoniam devastatum est triticum,
defecit mustum,
elanguit oleum.</span>
	<span class="versiculo"><sup>11</sup> Confundemini, agricolae,
ululate, vinitores,
super frumento et hordeo,
quia periit messis agri.</span>
	<span class="versiculo"><sup>12</sup> Vinea exaruit,
et ficus elanguit,
malogranatum et palma et malum
et omnia ligna agri aruerunt,
quia evanuit gaudium
a filiis hominum.</span>
	<span class="versiculo"><sup>13</sup> Accingite vos et plangite, sacerdotes;
ululate, ministri altaris.
Ingredimini, cubate in sacco,
ministri Dei mei,
quoniam interiit de domo Dei vestri
oblatio et libatio.</span>
	<span class="versiculo"><sup>14</sup> Sanctificate ieiunium,
vocate coetum,
congregate senes,
omnes habitatores terrae
in domum Dei vestri,
et clamate ad Dominum:</span>
	<span class="versiculo"><sup>15</sup> &#x201c; Heu diei!
Quia prope est dies Domini,
et quasi vastitas a potente veniet.</span>
	<span class="versiculo"><sup>16</sup> Numquid non coram oculis vestris
alimenta perierunt,
de domo Dei nostri
laetitia et exsultatio?&#x201d;.</span>
	<span class="versiculo"><sup>17</sup> Computruerunt semina
subtus glebas suas,
demolita sunt horrea,
dissipatae sunt apothecae,
eo quod exaruit triticum.</span>
	<span class="versiculo"><sup>18</sup> Quid ingemuit animal,
perterrita sunt armenta boum,
quia non est pascua eis?
Sed et greges pecorum disperierunt.</span>
	<span class="versiculo"><sup>19</sup> Ad te, Domine, clamo,
quia ignis comedit
pascua deserti,
et flamma succendit
omnia ligna agri.</span>
	<span class="versiculo"><sup>20</sup> Sed et bestiae agri
suspirant ad te,
quoniam exsiccati sunt fontes aquarum,
et ignis devoravit
pascua deserti.</span>
</div>
