<div>
    <span class="capitulo">4</span>
    <span class="versiculo"><sup>1</sup> Quia ecce in diebus illis
et in tempore illo,
cum convertero sortem
Iudae et Ierusalem,</span>
    <span class="versiculo"><sup>2</sup> congregabo omnes gentes
et deducam eas in vallem Iosaphat
et disceptabo cum eis ibi
super populo meo et hereditate mea Israel,
quos disperserunt in nationibus,
et terram meam diviserunt.</span>
    <span class="versiculo"><sup>3</sup> Et super populum meum miserunt sortem;
et dederunt puerum pro meretrice
et puellam vendiderunt pro vino, ut biberent.</span>
    <span class="versiculo"><sup>4</sup> Verum quid vobis et mihi, Tyrus et Sidon et omnes termini Philisthaeae? Numquid ultionem vos reddetis mihi? Et si ulciscimini vos contra me, cito velociter reddam ultionem vestram super caput vestrum.</span>
    <span class="versiculo"><sup>5</sup> Argentum enim meum et aurum tulistis et pretiosa bona mea intulistis in delubra vestra.</span>
    <span class="versiculo"><sup>6</sup> Et filios Iudae et filios Ierusalem vendidistis filiis Graecorum, ut longe faceretis eos de finibus suis.</span>
    <span class="versiculo"><sup>7</sup> Ecce ego suscitabo eos de loco, in quo vendidistis eos, et reddam ultionem vestram in caput vestrum.</span>
    <span class="versiculo"><sup>8</sup> Et vendam filios vestros et filias vestras in manibus filiorum Iudae; et venumdabunt eos Sabaeis, genti longinquae, quia Dominus locutus est.</span>
    <span class="versiculo"><sup>9</sup> Clamate hoc in gentibus,
sanctificate bellum,
suscitate robustos;
accedant, ascendant
omnes viri bellatores.</span>
    <span class="versiculo"><sup>10</sup> Concidite vomeres vestros in gladios
et falces vestras in lanceas;
infirmus dicat:
&#x201c; Fortis ego sum &#x201d;.</span>
    <span class="versiculo"><sup>11</sup> Erumpite et venite,
omnes gentes de circuitu,
et congregamini ibi!
Deduc, Domine, robustos tuos!</span>
    <span class="versiculo"><sup>12</sup> Consurgant et ascendant gentes
in vallem Iosaphat,
quia ibi sedebo, ut iudicem
omnes gentes in circuitu.</span>
    <span class="versiculo"><sup>13</sup> Mittite falces,
quoniam maturavit messis;
venite et premite,
quia plenum est torcular:
exuberant torcularia,
quia magna est malitia eorum.</span>
    <span class="versiculo"><sup>14</sup> Populi, populi
in valle Decisionis,
quia iuxta est dies Domini
in valle Decisionis.</span>
    <span class="versiculo"><sup>15</sup> Sol et luna obtenebrati sunt,
et stellae retraxerunt splendorem suum.</span>
    <span class="versiculo"><sup>16</sup> Et Dominus de Sion rugiet
et de Ierusalem dabit vocem suam;
et movebuntur caeli et terra,
et Dominus refugium populo suo
et fortitudo filiis Israel.</span>
    <span class="versiculo"><sup>17</sup> Et scietis quia ego Dominus Deus vester
habitans in Sion monte sancto meo;
et erit Ierusalem locus sanctus,
et alieni non transibunt per eam amplius.</span>
    <span class="versiculo"><sup>18</sup> Et erit in die illa:
stillabunt montes mustum,
et colles fluent lacte;
et per omnes rivos Iudae ibunt aquae,
et fons de domo Domini egredietur
et irrigabit torrentem Settim.</span>
    <span class="versiculo"><sup>19</sup> Aegyptus in desolationem erit,
et Idumaea in desertum desolationis,
pro eo quod inique egerint in filios Iudae
et effuderint sanguinem innocentem in terra eorum.</span>
    <span class="versiculo"><sup>20</sup> Et Iuda in aeternum habitabitur,
et Ierusalem in generationem et generationem;</span>
    <span class="versiculo"><sup>21</sup> et vindicabo sanguinem eorum, quem non relinquam impunitum;
et Dominus commoratur in Sion.</span>
</div>
