<div>
	<span class="capitulo">2</span>
	<span class="versiculo"><sup>1</sup> Canite tuba in Sion,
ululate in monte sancto meo;
conturbentur omnes habitatores terrae,
quia venit dies Domini,
quia prope est.</span>
	<span class="versiculo"><sup>2</sup> Dies tenebrarum et caliginis,
dies nubis et turbinis;
quasi aurora expansa super montes
populus multus et fortis:
similis ei non fuit a principio,
et post eum non erit
usque in annos generationis et generationis.</span>
	<span class="versiculo"><sup>3</sup> Ante faciem eius ignis vorat,
et post eum exurit flamma.
Quasi hortus Eden terra coram eo,
et post eum solitudo deserti;
neque est quod effugiat eum.</span>
	<span class="versiculo"><sup>4</sup> Quasi aspectus equorum aspectus eorum,
et quasi equites sic current.</span>
	<span class="versiculo"><sup>5</sup> Sicut sonitus quadrigarum
super capita montium exsiliunt,
sicut sonitus flammae ignis
devorantis stipulam,
velut populus fortis
praeparatus ad proelium.</span>
	<span class="versiculo"><sup>6</sup> A facie eius cruciabuntur populi,
omnes vultus candentes.</span>
	<span class="versiculo"><sup>7</sup> Sicut fortes currunt,
quasi viri bellatores ascendunt murum;
unusquisque in viis suis graditur,
et non declinant a semitis suis.</span>
	<span class="versiculo"><sup>8</sup> Unusquisque fratrem suum non coarctat,
singuli in calle suo ambulant,
per media tela prorumpunt
sine intermissione.</span>
	<span class="versiculo"><sup>9</sup> Urbem ingrediuntur,
in murum discurrunt,
domos conscendunt,
per fenestras intrant quasi fur.</span>
	<span class="versiculo"><sup>10</sup> A facie eius contremuit terra,
moti sunt caeli,
sol et luna obtenebrati sunt,
et stellae retraxerunt splendorem suum.</span>
	<span class="versiculo"><sup>11</sup> Et Dominus dedit vocem suam ante faciem exercitus sui,
quia multa sunt nimis castra eius,
quia fortia et facientia verbum eius;
magnus enim dies Domini
et terribilis valde, et quis sustinebit eum?</span>
	<span class="versiculo"><sup>12</sup> &#x201c; Nunc ergo,
dicit Dominus,
convertimini ad me in toto corde vestro,
in ieiunio et in fletu et in planctu;</span>
	<span class="versiculo"><sup>13</sup> et scindite corda vestra et non vestimenta vestra,
et convertimini ad Dominum Deum vestrum,
quia benignus et misericors est,
patiens et multae misericordiae
et placabilis super malitia &#x201d;.</span>
	<span class="versiculo"><sup>14</sup> Quis scit, si convertatur et ignoscat
et relinquat post se benedictionem,
oblationem et libationem
Domino Deo vestro?</span>
	<span class="versiculo"><sup>15</sup> Canite tuba in Sion,
sanctificate ieiunium, vocate coetum;
congregate populum, sanctificate conventum,
coadunate senes,</span>
	<span class="versiculo"><sup>16</sup> congregate parvulos et sugentes ubera,
egrediatur sponsus de cubili suo,
et sponsa de thalamo suo.</span>
	<span class="versiculo"><sup>17</sup> Inter vestibulum et altare plorent
sacerdotes ministri Domini
et dicant: &#x201c;Parce, Domine, populo tuo
et ne des hereditatem tuam in opprobrium,
ut dominentur eis nationes &#x201d;.
Quare dicent in populis:
&#x201c; Ubi est Deus eorum &#x201d;?</span>
	<span class="versiculo"><sup>18</sup> Zelatus est Dominus terram suam
et pepercit populo suo.</span>
	<span class="versiculo"><sup>19</sup> Et respondit Dominus et dixit populo suo:
&#x201c; Ecce ego mittam vobis
frumentum et vinum et oleum,
et replebimini eis;
et non dabo vos ultra
opprobrium in gentibus.</span>
	<span class="versiculo"><sup>20</sup> Et eum, qui ab aquilone est,
procul faciam a vobis
et expellam eum in terram
inviam et desertam:
facies eius contra mare orientale,
et extremum eius ad mare occidentale;
et ascendet foetor eius,
et ascendet putredo eius,
quia magna operatus est.</span>
	<span class="versiculo"><sup>21</sup> Noli timere, terra;
exsulta et laetare,
quoniam magna Dominus operatus est.</span>
	<span class="versiculo"><sup>22</sup> Nolite timere, animalia regionis,
quia germinaverunt pascua deserti,
quia lignum attulit fructum suum,
ficus et vinea dederunt divitias suas.</span>
	<span class="versiculo"><sup>23</sup> Et, filii Sion, exsultate
et laetamini in Domino Deo vestro,
quia dedit vobis
pluviam iustitiae
et descendere fecit ad vos
imbrem matutinum et serotinum sicut prius.</span>
	<span class="versiculo"><sup>24</sup> Et implebuntur areae frumento,
et redundabunt torcularia
vino et oleo;</span>
	<span class="versiculo"><sup>25</sup> et reddam vobis annos,
quos comedit locusta, bruchus
et gryllus et eruca,
exercitus meus magnus,
quem misi in vos.</span>
	<span class="versiculo"><sup>26</sup> Et comedetis vescentes et saturabimini
et laudabitis nomen Domini Dei vestri,
qui mirabilia fecit vobiscum;
et non confundetur populus meus in sempiternum.</span>
	<span class="versiculo"><sup>27</sup> Et scietis quia in medio Israel ego sum,
et ego Dominus Deus vester,
et non est amplius;
et non confundetur populus meus in aeternum &#x201d;.</span>
</div>
