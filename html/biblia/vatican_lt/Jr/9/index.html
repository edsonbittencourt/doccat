<div>
	<span class="capitulo">9</span>
	<span class="versiculo"><sup>1</sup> Quis dabit mihi in solitudine deversorium viatorum,
et de relinquam populum meum et recedam ab eis?
Quia omnes adulteri sunt,
coetus praevaricatorum.</span>
	<span class="versiculo"><sup>2</sup> &#x201c; Et tenderunt linguam suam quasi arcum;
mendacium, et non veritas, invaluit in terra,
quia de malo ad malum egressi sunt
et me non cognoverunt,
dicit Dominus.</span>
	<span class="versiculo"><sup>3</sup> Unusquisque se a proximo suo custodiat
et in omni fratre suo non habeat fiduciam,
quia omnis frater supplantat,
et omnis amicus fraudulenter incedit,</span>
	<span class="versiculo"><sup>4</sup> et vir fratrem suum decipit,
et veritatem non loquuntur;
docuerunt enim linguam suam loqui mendacium,
inique egerunt, noluerunt converti.</span>
	<span class="versiculo"><sup>5</sup> Iniuria super iniuriam,
dolus super dolum.
Renuerunt scire me &#x201d;,
dicit Dominus.</span>
	<span class="versiculo"><sup>6</sup> Propterea haec dicit Dominus exercituum:
&#x201c; Ecce ego conflabo et probabo eos;
quid enim aliud faciam filiae populi mei?</span>
	<span class="versiculo"><sup>7</sup> Sagitta vulnerans lingua eorum;
dolum locuta est in ore suo:
pacem cum amico suo loquitur
et occulte ponit ei insidias.</span>
	<span class="versiculo"><sup>8</sup> Numquid super his non visitabo eos,
dicit Dominus,
aut in gente huiusmodi
non ulciscetur anima mea? &#x201d;.</span>
	<span class="versiculo"><sup>9</sup> Super montes assumam fletum ac lamentum
et super pascua deserti planctum,
quoniam incensa sunt,
eo quod non sit vir pertransiens,
et non audiunt vocem gregis;
a volucre caeli usque ad pecora
transmigraverunt, recesserunt.</span>
	<span class="versiculo"><sup>10</sup> &#x201c; Et dabo Ierusalem in acervos arenae
et cubilia thoum,
et civitates Iudae dabo in desolationem,
eo quod non sit habitator &#x201d;.</span>
	<span class="versiculo"><sup>11</sup> Quis est vir sapiens, qui intellegat hoc,
et ad quem verbum oris Domini fiat,
ut annuntiet istud:
Quare perierit terra,
exusta sit quasi desertum,
eo quod non sit qui pertranseat?</span>
	<span class="versiculo"><sup>12</sup> Et dixit Dominus: &#x201c; Quia dereliquerunt legem meam, quam dedi eis, et non audierunt vocem meam et non ambulaverunt in ea;</span>
	<span class="versiculo"><sup>13</sup> et abierunt post pravitatem cordis sui et post Baalim, quos didicerunt a patribus suis &#x201d;.</span>
	<span class="versiculo"><sup>14</sup> Idcirco haec dicit Dominus exercituum, Deus Israel: &#x201c; Ecce ego cibabo populum istum absinthio et potum dabo eis aquam fellis;</span>
	<span class="versiculo"><sup>15</sup> et dispergam eos in gentibus, quas non noverunt ipsi et patres eorum, et mittam post eos gladium, donec consumantur.</span>
	<span class="versiculo"><sup>16</sup> Haec dicit Dominus exercituum:
Attendite et vocate lamentatrices, et veniant;
et ad eas, quae sapientes sunt, mittite, et properent! &#x201d;.</span>
	<span class="versiculo"><sup>17</sup> Festinent
et assumant super nos lamentum:
deducant oculi nostri lacrimas,
et palpebrae nostrae defluant aquis.</span>
	<span class="versiculo"><sup>18</sup> Quia vox lamentationis audita est de Sion:
&#x201c; Quomodo vastati sumus et confusi vehementer,
quia dereliquimus terram,
quoniam deiecta sunt tabernacula nostra &#x201d;.</span>
	<span class="versiculo"><sup>19</sup> Audite ergo, mulieres, verbum Domini;
et assumant aures vestrae sermonem oris eius,
et docete filias vestras lamentum,
et unaquaeque proximam suam planctum.</span>
	<span class="versiculo"><sup>20</sup> Quia ascendit mors per fenestras nostras,
ingressa est domos nostras,
disperdere parvulos deforis,
iuvenes de plateis.</span>
	<span class="versiculo"><sup>21</sup> Loquere. Haec dicit Dominus:
&#x201c; Et cadet morticinum hominis
quasi stercus super faciem regionis
et quasi manipulus post tergum metentis,
et non est qui colligat &#x201d;.</span>
	<span class="versiculo"><sup>22</sup> Haec dicit Dominus:
&#x201c; Non glorietur sapiens in sapientia sua,
et non glorietur fortis in fortitudine sua,
et non glorietur dives in divitiis suis;</span>
	<span class="versiculo"><sup>23</sup> sed in hoc glorietur, qui gloriatur:
scire et nosse me,
quia ego sum Dominus, qui facio misericordiam
et iudicium et iustitiam in terra;
haec enim placent mihi,
ait Dominus.</span>
	<span class="versiculo"><sup>24</sup> Ecce dies veniunt, dicit Dominus, et visitabo super omnem, qui circumcisum habet praeputium,</span>
	<span class="versiculo"><sup>25</sup> super Aegyptum et super Iudam et super Edom et super filios Ammon et super Moab et super omnes, qui attonsi sunt in comam, habitantes in deserto, quia omnes gentes habent praeputium, omnis autem domus Israel incircumcisi sunt corde &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
