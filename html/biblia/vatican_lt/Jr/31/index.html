<div>
	<span class="capitulo">31</span>
	<span class="versiculo"><sup>1</sup> In tempore illo,
dicit Dominus,
ero Deus universis cognationibus Israel,
et ipsi erunt mihi in populum.</span>
	<span class="versiculo"><sup>2</sup> Haec dicit Dominus:
Invenit gratiam in deserto
populus, qui remanserat a gladio;
vadet ad requiem suam Israel &#x201d;.</span>
	<span class="versiculo"><sup>3</sup> De longe Dominus apparuit mihi:
&#x201c; In caritate perpetua dilexi te;
ideo attraxi te in misericordia.</span>
	<span class="versiculo"><sup>4</sup> Rursumque aedificabo te, et aedificaberis,
virgo Israel;
adhuc ornaberis tympanis tuis
et egredieris in choro ludentium.</span>
	<span class="versiculo"><sup>5</sup> Adhuc plantabis vineas in montibus Samariae;
plantabunt plantantes
et vindemiabunt.</span>
	<span class="versiculo"><sup>6</sup> Quia erit dies, in qua clamabunt custodes
in monte Ephraim:
&#x201c;Surgite, et ascendamus in Sion
ad Dominum Deum nostrum&#x201d;.</span>
	<span class="versiculo"><sup>7</sup> Quia haec dicit Dominus:
Exsultate in laetitia propter Iacob
et hinnite capiti gentium;
personate, canite et dicite:
&#x201c;Salva, Domine, populum tuum,
reliquias Israel&#x201d;.</span>
	<span class="versiculo"><sup>8</sup> Ecce ego adducam eos de terra aquilonis
et congregabo eos ab extremis terrae;
inter quos erunt caecus et claudus, praegnans et pariens simul:
coetus magnus revertentium huc.</span>
	<span class="versiculo"><sup>9</sup> In fletu venient,
et in deprecatione reducam eos
et adducam eos per torrentes aquarum
in via recta, et non impingent in ea, quia factus sum Israeli pater,
et Ephraim primogenitus meus est &#x201d;.</span>
	<span class="versiculo"><sup>10</sup> Audite verbum Domini, gentes,
et annuntiate in insulis, quae procul sunt, et dicite:
&#x201c; Qui dispersit Israel, congregabit eum
et custodiet eum sicut pastor gregem suum &#x201d;.</span>
	<span class="versiculo"><sup>11</sup> Redemit enim Dominus Iacob
et liberavit eum de manu potentioris.</span>
	<span class="versiculo"><sup>12</sup> Et venient et laudabunt in monte Sion
et confluent ad bona Domini
super frumento et vino et oleo
et fetu pecorum et armentorum;
eritque anima eorum quasi hortus irriguus,
et ultra non esurient.</span>
	<span class="versiculo"><sup>13</sup> Tunc laetabitur virgo in choro,
iuvenes et senes simul.
&#x201c; Et convertam luctum eorum in gaudium
et consolabor eos et laetificabo a dolore suo.</span>
	<span class="versiculo"><sup>14</sup> Et inebriabo animam sacerdotum pinguedine,
et populus meus bonis meis adimplebitur &#x201d;,
ait Dominus.</span>
	<span class="versiculo"><sup>15</sup> Haec dicit Dominus:
&#x201c; Vox in Rama audita est
lamentationis, luctus et fletus
Rachel plorantis filios suos
et nolentis consolari super eis, quia non sunt &#x201d;.</span>
	<span class="versiculo"><sup>16</sup> Haec dicit Dominus:
&#x201c; Quiescat vox tua a ploratu,
et oculi tui a lacrimis,
quia est merces operi tuo,
ait Dominus,
et revertentur de terra inimici.</span>
	<span class="versiculo"><sup>17</sup> Et est spes novissimis tuis,
ait Dominus,
et revertentur filii ad terminos suos.</span>
	<span class="versiculo"><sup>18</sup> Audiens audivi Ephraim transmigrantem:
&#x201c;Castigasti me, et eruditus sum
quasi iuvenculus indomitus;
converte me, et convertar,
quia tu Dominus Deus meus.</span>
	<span class="versiculo"><sup>19</sup> Postquam enim convertisti me,
egi paenitentiam;
et postquam ostendisti mihi,
percussi femur meum;
confusus sum et erubui,
quoniam sustinui opprobrium adulescentiae meae&#x201d;.</span>
	<span class="versiculo"><sup>20</sup> Estne filius honorabilis mihi Ephraim
aut puer delectabilis,
quia ex quo locutus sum de eo,
adhuc recordabor eius?
Idcirco conturbata sunt viscera mea super eum:
miserans miserebor eius &#x201d;,
ait Dominus.</span>
	<span class="versiculo"><sup>21</sup> Statue tibi lapides,
pone tibi signa,
dirige cor tuum in iter,
viam, in qua ambulasti;
revertere, virgo Israel,
revertere ad civitates tuas istas.</span>
	<span class="versiculo"><sup>22</sup> Usquequo vagaberis,
filia rebellis?
Quia creavit Dominus novum super terram:
femina circumdabit virum.</span>
	<span class="versiculo"><sup>23</sup> Haec dicit Dominus exercituum, Deus Israel: &#x201c; Adhuc dicent verbum istud in terra Iudae et in urbibus eius, cum convertero sortem eorum: &#x201c;Benedicat tibi Dominus, habitaculum iustitiae, mons sanctus&#x201d;.</span>
	<span class="versiculo"><sup>24</sup> Et habitabunt in eo Iudas et omnes civitates eius simul, agricolae et minantes greges.</span>
	<span class="versiculo"><sup>25</sup> Quia inebriavi animam lassam et omnem animam esurientem saturavi &#x201d;.</span>
	<span class="versiculo"><sup>26</sup> Ideo quasi de somno suscitatus sum et vidi, et somnus meus dulcis mihi.</span>
	<span class="versiculo"><sup>27</sup> &#x201c; Ecce dies veniunt, dicit Dominus, et seminabo domum Israel et domum Iudae semine hominum et semine iumentorum.</span>
	<span class="versiculo"><sup>28</sup> Et sicut vigilavi super eos, ut evellerem et demolirer et dissiparem et disperderem et affligerem, sic vigilabo super eos, ut aedificem et plantem, ait Dominus.</span>
	<span class="versiculo"><sup>29</sup> In diebus illis non dicent ultra:
&#x201c;Patres comederunt uvam acerbam, et dentes filiorum obstupuerunt&#x201d;,</span>
	<span class="versiculo"><sup>30</sup> sed unusquisque in iniquitate sua morietur; omnis homo, qui comederit uvam acerbam, obstupescent dentes eius.</span>
	<span class="versiculo"><sup>31</sup> Ecce dies veniunt, dicit Dominus, et feriam domui Israel et domui Iudae pactum novum;</span>
	<span class="versiculo"><sup>32</sup> non secundum pactum, quod pepigi cum patribus eorum in die qua apprehendi manum eorum, ut educerem eos de terra Aegypti, pactum, quod irritum fecerunt, et ego dominatus sum eorum, dicit Dominus.</span>
	<span class="versiculo"><sup>33</sup> Sed hoc erit pactum, quod feriam cum domo Israel post dies illos, dicit Dominus: Dabo legem meam in visceribus eorum et in corde eorum scribam eam; et ero eis in Deum, et ipsi erunt mihi in populum.</span>
	<span class="versiculo"><sup>34</sup> Et non docebit ultra vir proximum suum, et vir fratrem suum dicens: &#x201c;Cognosce Dominum&#x201d;; omnes enim cognoscent me, a minimo eorum usque ad maximum, ait Dominus, quia propitiabor iniquitati eorum et peccati eorum non memorabor amplius &#x201d;.</span>
	<span class="versiculo"><sup>35</sup> Haec dicit Dominus,
qui dat solem in lumine diei,
ordinem lunae et stellarum in lumine noctis,
qui turbat mare, et fremunt fluctus eius,
Dominus exercituum nomen illi:</span>
	<span class="versiculo"><sup>36</sup> &#x201c; Si defecerint leges istae coram me,
dicit Dominus,
tunc et semen Israel deficiet,
ut non sit gens coram me cunctis diebus &#x201d;.</span>
	<span class="versiculo"><sup>37</sup> Haec dicit Dominus:
&#x201c; Si mensurari potuerint caeli sursum,
et investigari fundamenta terrae deorsum,
et ego abiciam universum semen Israel
propter omnia, quae fecerunt,
dicit Dominus.</span>
	<span class="versiculo"><sup>38</sup> Ecce dies veniunt, dicit Dominus, et aedificabitur civitas Domino a turre Hananeel usque ad portam Anguli,</span>
	<span class="versiculo"><sup>39</sup> et exibit ultra norma mensurae in conspectu eius super collem Gareb et vertetur in Goa,</span>
	<span class="versiculo"><sup>40</sup> et omnis vallis cadaverum et cineris et universa regio usque ad torrentem Cedron et usque ad angulum portae Equorum orientalis sanctum Domini; non evelletur et non destruetur ultra in perpetuum &#x201d;.</span>
</div>
