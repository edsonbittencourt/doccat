<div>
	<span class="capitulo">15</span>
	<span class="versiculo"><sup>1</sup> Et dixit Dominus ad me: &#x201c; Si steterit Moyses et Samuel coram me, non est anima mea ad populum istum; eice illos a facie mea, et egrediantur.</span>
	<span class="versiculo"><sup>2</sup> Quod si dixerint ad te: &#x201c;Quo egrediemur?&#x201d;, dices ad eos: Haec dicit Dominus:
Qui ad mortem, ad mortem;
et qui ad gladium, ad gladium;
et qui ad famem, ad famem;
et qui ad captivitatem, ad captivitatem.</span>
	<span class="versiculo"><sup>3</sup> Et mandabo super eos quattuor species, dicit Dominus: gladium ad occisionem et canes ad lacerandum et volatilia caeli et bestias terrae ad devorandum et dissipandum.</span>
	<span class="versiculo"><sup>4</sup> Et dabo eos in commotionem universis regnis terrae, propter Manassem filium Ezechiae regem Iudae, super omnibus, quae fecit in Ierusalem.</span>
	<span class="versiculo"><sup>5</sup> Quis enim miserebitur tui, Ierusalem,
aut quis contristabitur pro te,
aut quis ibit ad rogandum de pace tua?</span>
	<span class="versiculo"><sup>6</sup> Tu reppulisti me,
dicit Dominus,
retrorsum abiisti;
et extendi manum meam super te et interfeci te:
laboravi miserans.</span>
	<span class="versiculo"><sup>7</sup> Et ventilavi eos ventilabro
in portis terrae;
orbavi et disperdidi populum meum:
a viis suis non sunt reversi.</span>
	<span class="versiculo"><sup>8</sup> Multiplicatae sunt mihi viduae eius
super arenam maris,
induxi eis super matrem
militem vastatorem meridie,
misi super eam repente
perturbationem et terrorem.</span>
	<span class="versiculo"><sup>9</sup> Infirmata est, quae peperit septem,
exhalavit animam suam;
occidit ei sol, cum adhuc esset dies,
confusa est et erubuit,
et residuos eorum in gladium dabo
in conspectu inimicorum eorum &#x201d;,
ait Dominus.</span>
	<span class="versiculo"><sup>10</sup> Vae mihi, mater mea,
quoniam genuisti me virum rixae
et virum discordiae in universa terra!
Non feneravi, nec feneravit mihi quisquam;
omnes maledicunt mihi.</span>
	<span class="versiculo"><sup>11</sup> Amen, Domine, ministravi tibi in bonum,
intercessi apud te in tempore afflictionis
et in tempore tribulationis pro inimico.</span>
	<span class="versiculo"><sup>12</sup> Numquid frangitur ferro
ferrum aquilonis et aes?</span>
	<span class="versiculo"><sup>13</sup> &#x201c; Divitias tuas et thesauros tuos
in direptionem dabo gratis,
propter omnia peccata tua,
in omnibus terminis tuis.</span>
	<span class="versiculo"><sup>14</sup> Et servire te faciam inimicis tuis
in terra, quam nescis,
quia ignis succensus est in furore meo:
super vos ardebit &#x201d;.</span>
	<span class="versiculo"><sup>15</sup> Tu scis, Domine;
recordare mei et visita me
et vindica me de his, qui persequuntur me;
noli in patientia tua abripere me,
scito quoniam sustinui pro te opprobrium.</span>
	<span class="versiculo"><sup>16</sup> Inventi sunt sermones tui, et comedi eos,
et factum est mihi verbum tuum
in gaudium et in laetitiam cordis mei,
quoniam invocatum est nomen tuum super me,
Domine, Deus exercituum.</span>
	<span class="versiculo"><sup>17</sup> Non sedi in concilio ludentium
et gloriatus sum;
a facie manus tuae solus sedebam,
quoniam indignatione replesti me.</span>
	<span class="versiculo"><sup>18</sup> Quare factus est dolor meus perpetuus,
et plaga mea desperabilis renuit curari?
Factus es mihi quasi rivus mendax,
aquae infideles.</span>
	<span class="versiculo"><sup>19</sup> Propter hoc haec dixit Dominus:
&#x201c; Si converteris, convertam te,
et ante faciem meam stabis;
et si separaveris pretiosum a vili,
quasi os meum eris;
convertentur ipsi ad te,
et tu non converteris ad eos.</span>
	<span class="versiculo"><sup>20</sup> Et dabo te populo huic
in murum aereum fortem;
et bellabunt adversum te
et non praevalebunt,
quia ego tecum sum,
ut salvem te et eruam te,
dicit Dominus.</span>
	<span class="versiculo"><sup>21</sup> Et liberabo te de manu pessimorum
et redimam te de manu fortium &#x201d;.</span>
</div>
