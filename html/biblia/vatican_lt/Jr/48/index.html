<div>
	<span class="capitulo">48</span>
	<span class="versiculo"><sup>1</sup> Ad Moab.
Haec dicit Dominus exercituum, Deus Israel:
&#x201c; Vae super Nabo, quoniam vastata est et confusa!
Capta est Cariathaim, confusa est arx et tremuit.</span>
	<span class="versiculo"><sup>2</sup> Non est ultra exsultatio in Moab;
in Hesebon cogitaverunt malum contra eam:
&#x201c;Venite et disperdamus eam de gente&#x201d;.
Tu quoque, Madmen, conticesces, sequeturque te gladius.</span>
	<span class="versiculo"><sup>3</sup> Vox clamoris de Oronaim:
&#x201c;Vastitas et contritio magna&#x201d;.</span>
	<span class="versiculo"><sup>4</sup> Contrita est Moab,
auditum fecerunt clamorem usque ad Segor.</span>
	<span class="versiculo"><sup>5</sup> Per ascensum enim Luith
plorans ascendit in fletu,
quoniam in descensu Oronaim
hostes ululatum contritionis audierunt:</span>
	<span class="versiculo"><sup>6</sup> &#x201c;Fugite, salvate animas vestras
et eritis quasi myricae in deserto&#x201d;.</span>
	<span class="versiculo"><sup>7</sup> Pro eo enim quod habuisti fiduciam
in operibus tuis et in thesauris tuis,
tu quoque capieris;
et ibit Chamos in transmigrationem,
sacerdotes eius et principes eius simul.</span>
	<span class="versiculo"><sup>8</sup> Et veniet praedo ad omnem urbem, et urbs nulla salvabitur;
et peribit vallis, et dissipabuntur campestria,
quoniam dixit Dominus.</span>
	<span class="versiculo"><sup>9</sup> Date pennas ad volandum;
et civitates eius desertae erunt et inhabitabiles.</span>
	<span class="versiculo"><sup>10</sup> Maledictus, qui facit opus Domini neglegenter,
et maledictus, qui prohibet gladium suum a sanguine.</span>
	<span class="versiculo"><sup>11</sup> Securus fuit Moab ab adulescentia sua
et requievit in faecibus suis
nec transfusus est de vase in vas
et in transmigrationem non abiit;
idcirco permansit gustus eius in eo,
et odor eius non est immutatus.</span>
	<span class="versiculo"><sup>12</sup> Propterea, ecce, dies veniunt,
dicit Dominus,
et mittam ei stratores laguncularum;
et sternent eum
et vasa eius exhaurient
et lagunculas eorum collident.</span>
	<span class="versiculo"><sup>13</sup> Et confundetur Moab a Chamos, sicut confusa est domus Israel a Bethel, in qua habebat fiduciam.</span>
	<span class="versiculo"><sup>14</sup> Quomodo dicitis: &#x201c;Fortes sumus
et viri robusti ad proeliandum&#x201d;?</span>
	<span class="versiculo"><sup>15</sup> Vastata est Moab,
et ascenderunt civitates illius,
et electi iuvenes eius descenderunt in occisionem,
ait rex, Dominus exercituum nomen eius.</span>
	<span class="versiculo"><sup>16</sup> Prope est interitus Moab ut veniat,
et malum eius velociter accurret nimis.</span>
	<span class="versiculo"><sup>17</sup> Lugete super eum,
omnes, qui estis in circuitu eius;
et universi, qui scitis nomen eius,
dicite: &#x201c;Quomodo confracta est virga fortis,
baculus gloriosus?&#x201d;.</span>
	<span class="versiculo"><sup>18</sup> Descende de gloria et sede in siti,
habitatrix filia Dibon,
quoniam vastator Moab ascendit ad te,
dissipavit munitiones tuas.</span>
	<span class="versiculo"><sup>19</sup> Ad viam sta et prospice,
habitatrix Aroer;
interroga fugientem
et eam, quae evasit.
Dic: &#x201c;Quid accidit?&#x201d;.</span>
	<span class="versiculo"><sup>20</sup> Confusus est Moab, quoniam victus est.
Ululate et clamate;
annuntiate in Arnon,
quoniam vastatus est Moab.</span>
	<span class="versiculo"><sup>21</sup> Et iudicium venit ad terram campestrem super Helon et super Iasa et super Mephaath</span>
	<span class="versiculo"><sup>22</sup> et super Dibon et super Nabo et super Bethdeblathaim,</span>
	<span class="versiculo"><sup>23</sup> et super Cariathaim et super Bethgamul et super Bethmaon</span>
	<span class="versiculo"><sup>24</sup> et super Carioth et super Bosra et super omnes civitates terrae Moab, quae longe et quae prope sunt.</span>
	<span class="versiculo"><sup>25</sup> Abscissum est cornu Moab,
et brachium eius contritum est,
ait Dominus.</span>
	<span class="versiculo"><sup>26</sup> Inebriate eum, quoniam contra Dominum erectus est; et allidet manum Moab in vomitu suo, et erit in derisum etiam ipse.</span>
	<span class="versiculo"><sup>27</sup> Nonne in derisum tibi fuit Israel? Num inter fures repertus est? Quotiescumque enim adversum illum loquebaris, caput movebas.</span>
	<span class="versiculo"><sup>28</sup> Relinquite civitates et habitate in petra,
habitatores Moab,
et estote quasi columba nidificans
in parietibus apertae voraginis.</span>
	<span class="versiculo"><sup>29</sup> Audivimus superbiam Moab,
superbus est valde;
sublimitatem eius et arrogantiam
et superbiam et altitudinem cordis eius.</span>
	<span class="versiculo"><sup>30</sup> Ego scio, ait Dominus, iactantiam eius, et quod non sint rectae fabulationes, nec recta fecerint.</span>
	<span class="versiculo"><sup>31</sup> Ideo super Moab eiulabo et super Moab universam clamabo, super viros Cirhareseth plorabitur.</span>
	<span class="versiculo"><sup>32</sup> Plus quam in planctu Iazer plorabo tibi,
vinea Sabama;
propagines tuae transierunt mare,
usque ad Iazer pervenerunt.
Super messem tuam et vindemiam tuam
praedo irruit.</span>
	<span class="versiculo"><sup>33</sup> Ablata est laetitia et exsultatio
de horto et de terra Moab,
et vinum de torcularibus sustuli;
nequaquam calcator uvae
solitum celeuma cantabit.</span>
	<span class="versiculo"><sup>34</sup> De clamore Hesebon usque Eleale et Iasa dederunt vocem suam, a Segor usque ad Oronaim, ad Eglatselisiam; aquae quoque Nemrim pessimae erunt.</span>
	<span class="versiculo"><sup>35</sup> Et auferam de Moab, ait Dominus, offerentem in excelsis et sacrificantem diis eius.</span>
	<span class="versiculo"><sup>36</sup> Propterea cor meum ad Moab quasi tibia resonabit, et cor meum ad viros Cirhareseth dabit sonitum tibiarum; quia depositum, quod acquisierunt, periit.</span>
	<span class="versiculo"><sup>37</sup> Omne enim caput calvitium et omnis barba rasa erit, in cunctis manibus incisiones et super lumbos cilicium.</span>
	<span class="versiculo"><sup>38</sup> Super omnia tecta Moab et in plateis eius omnis planctus, quoniam contrivi Moab sicut vas, quod nemini placet, ait Dominus.</span>
	<span class="versiculo"><sup>39</sup> Quomodo victa est, et ululaverunt? Quomodo vertit dorsum Moab et confusus est? Eritque Moab in derisum et in terrorem omnibus in circuitu suo.</span>
	<span class="versiculo"><sup>40</sup> Haec dicit Dominus:
Ecce quasi aquila volabit
et extendet alas suas ad Moab.</span>
	<span class="versiculo"><sup>41</sup> Capta sunt oppida,
et munitiones comprehensae sunt,
et erit cor fortium Moab in die illa
sicut cor mulieris parturientis.</span>
	<span class="versiculo"><sup>42</sup> Et cessabit Moab esse populus,
quoniam contra Dominum gloriatus est.</span>
	<span class="versiculo"><sup>43</sup> Pavor et fovea et laqueus super te,
o habitator Moab,
dicit Dominus.</span>
	<span class="versiculo"><sup>44</sup> Qui fugerit a facie pavoris, cadet in foveam,
et, qui conscenderit de fovea, capietur laqueo;
adducam enim super Moab
annum visitationis eorum,
ait Dominus.</span>
	<span class="versiculo"><sup>45</sup> In umbra Hesebon steterunt sine viribus fugientes,
sed ignis egressus est de Hesebon,
et flamma de medio Sehon,
et devoravit tempora Moab
et verticem filiorum tumultus.</span>
	<span class="versiculo"><sup>46</sup> Vae tibi, Moab!
Periit populus Chamos,
quia comprehensi sunt filii tui
et filiae tuae in captivitatem.</span>
	<span class="versiculo"><sup>47</sup> Et convertam sortem Moab in novissimis diebus &#x201d;,
ait Dominus.
Hucusque iudicia Moab.</span>
</div>
