<div>
	<span class="capitulo">23</span>
	<span class="versiculo"><sup>1</sup> &#x201c;Vae pastoribus, qui disperdunt et dissipant gregem pascuae meae!, dicit Dominus.</span>
	<span class="versiculo"><sup>2</sup> Ideo haec dicit Dominus, Deus Israel, ad pastores, qui pascunt populum meum: Vos dissipastis gregem meum et eiecistis eos et non visitastis eos; ecce ego visitabo super vos malitiam operum vestrorum, ait Dominus.</span>
	<span class="versiculo"><sup>3</sup> Et ego congregabo reliquias gregis mei de omnibus terris, ad quas eiecero eos, et convertam eos ad rura sua, et crescent et multiplicabuntur.</span>
	<span class="versiculo"><sup>4</sup> Et suscitabo super eos pastores, et pascent eos; non formidabunt ultra et non pavebunt, et nullus quaeretur ex numero, dicit Dominus.</span>
	<span class="versiculo"><sup>5</sup> Ecce dies veniunt,
dicit Dominus,
et suscitabo David germen iustum;
et regnabit rex et sapiens erit
et faciet iudicium et iustitiam in terra.</span>
	<span class="versiculo"><sup>6</sup> In diebus illis salvabitur Iuda,
et Israel habitabit confidenter;
et hoc est nomen, quod vocabunt eum:
Dominus iustitia nostra.</span>
	<span class="versiculo"><sup>7</sup> Propter hoc ecce dies veniunt, dicit Dominus, et non dicent ultra: &#x201c;Vivit Dominus, qui eduxit filios Israel de terra Aegypti!&#x201d;,</span>
	<span class="versiculo"><sup>8</sup> sed: &#x201c;Vivit Dominus, qui eduxit et adduxit semen domus Israel de terra aquilonis et de cunctis terris!&#x201d;, ad quas eieceram eos; et habitabunt in terra sua &#x201d;.</span>
	<span class="versiculo"><sup>9</sup> Ad prophetas.
Contritum est cor meum in medio mei,
contremuerunt omnia ossa mea;
factus sum quasi vir ebrius
et quasi homo madidus a vino,
a facie Domini
et a facie verborum sanctorum eius;</span>
	<span class="versiculo"><sup>10</sup> quia adulteris repleta est terra,
quia a facie maledictionis luxit terra,
arefacta sunt arva deserti,
factus est cursus eorum malus,
et fortitudo eorum iniustitia.</span>
	<span class="versiculo"><sup>11</sup> &#x201c; Propheta namque et sacerdos polluti sunt,
et in domo mea inveni malum eorum,
ait Dominus.</span>
	<span class="versiculo"><sup>12</sup> Idcirco via eorum erit quasi lubricum;
in tenebras proicientur et cadent in eis;
afferam enim super eos mala,
annum visitationis eorum,
ait Dominus.</span>
	<span class="versiculo"><sup>13</sup> Et in prophetis Samariae vidi fatuitatem:
prophetabant in Baal
et decipiebant populum meum Israel.</span>
	<span class="versiculo"><sup>14</sup> Et in prophetis Ierusalem vidi horribilia:
adulterium faciunt et in mendacio ambulant;
et confortaverunt manus pessimorum,
ut non converteretur unusquisque a malitia sua:
facti sunt mihi omnes ut Sodoma,
et habitatores eius quasi Gomorra &#x201d;.</span>
	<span class="versiculo"><sup>15</sup> Propterea haec dicit Dominus exercituum ad prophetas:
&#x201c; Ecce ego cibabo eos absinthio
et potabo eos felle;
a prophetis enim Ierusalem
egressa est pollutio super omnem terram.</span>
	<span class="versiculo"><sup>16</sup> Haec dicit Dominus exercituum: Nolite audire verba prophetarum, qui prophetant vobis et decipiunt vos; visionem cordis sui loquuntur, non de ore Domini.</span>
	<span class="versiculo"><sup>17</sup> Dicunt his, qui despiciunt me:
&#x201c;Locutus est Dominus: Pax erit vobis&#x201d;;
et omni, qui ambulat in pravitate cordis sui,
dixerunt: &#x201c;Non veniet super vos malum&#x201d;.</span>
	<span class="versiculo"><sup>18</sup> Quis enim affuit in consilio Domini et vidit et audivit sermonem eius? Quis consideravit verbum illius et audivit?</span>
	<span class="versiculo"><sup>19</sup> Ecce turbo Domini, indignatio egressa est,
et tempestas erumpens super caput impiorum irruet.</span>
	<span class="versiculo"><sup>20</sup> Non cessabit furor Domini, usque dum faciat
et usque dum compleat cogitationes cordis sui;
in novissimis diebus intellegetis consilium eius.</span>
	<span class="versiculo"><sup>21</sup> Non mittebam prophetas,
et ipsi currebant;
non loquebar ad eos,
et ipsi prophetabant.</span>
	<span class="versiculo"><sup>22</sup> Si stetissent in consilio meo,
nota fecissent verba mea populo meo
et avertissent utique eos a via sua mala
et ab operibus suis pessimis.</span>
	<span class="versiculo"><sup>23</sup> Putasne Deus e vicino ego sum,
dicit Dominus,
et non Deus de longe?</span>
	<span class="versiculo"><sup>24</sup> Si occultabitur vir in absconditis,
ego non videbo eum?,
dicit Dominus.
Numquid non caelum et terram ego impleo?,
dicit Dominus.</span>
	<span class="versiculo"><sup>25</sup> Audivi, quae dixerunt prophetae prophetantes in nomine meo mendacium atque dicentes: &#x201c;Somniavi, somniavi&#x201d;.</span>
	<span class="versiculo"><sup>26</sup> Usquequo istud est in corde prophetarum vaticinantium mendacium et prophetantium seductionem cordis sui?</span>
	<span class="versiculo"><sup>27</sup> Qui volunt facere, ut obliviscatur populus meus nominis mei, propter somnia eorum, quae narrat unusquisque ad proximum suum, sicut obliti sunt patres eorum nominis mei propter Baal.</span>
	<span class="versiculo"><sup>28</sup> Propheta, qui habet somnium, narret somnium et, qui habet sermonem meum, loquatur sermonem meum vere.
Quid paleis ad triticum?,
dicit Dominus.</span>
	<span class="versiculo"><sup>29</sup> Numquid non verba mea sunt quasi ignis,
dicit Dominus,
et quasi malleus conterens petram?</span>
	<span class="versiculo"><sup>30</sup> Propterea ecce ego ad prophetas, ait Dominus, qui furantur verba mea unusquisque a proximo suo.</span>
	<span class="versiculo"><sup>31</sup> Ecce ego ad prophetas, ait Dominus, qui assumunt linguas suas et aiunt: &#x201c;Dicit Dominus&#x201d;.</span>
	<span class="versiculo"><sup>32</sup> Ecce ego ad prophetantes somnia mendacii, ait Dominus, qui narraverunt ea et seduxerunt populum meum in mendaciis suis et in iactantia sua, cum ego non misissem eos nec mandassem eis; qui nihil profuerunt populo huic, dicit Dominus.</span>
	<span class="versiculo"><sup>33</sup> Si interrogaverit te populus iste vel propheta aut sacerdos dicens: &#x201c;Quod est onus Domini&#x201d;, dices ad eos: Vos estis onus; proiciam quippe vos, dicit Dominus.</span>
	<span class="versiculo"><sup>34</sup> Et propheta et sacerdos et populus, qui dicit: &#x201c;Onus Domini&#x201d;, visitabo super virum illum et super domum eius.</span>
	<span class="versiculo"><sup>35</sup> Haec dicetis unusquisque ad proximum et ad fratrem suum: &#x201c;Quid respondit Dominus?&#x201d; et &#x201c;Quid locutus est Dominus?&#x201d;.</span>
	<span class="versiculo"><sup>36</sup> Sed &#x201c;Onus Domini&#x201d; ultra non memorabitis, quia onus erit unicuique sermo suus, et pervertitis verba Dei viventis, Domini exercituum, Dei nostri.</span>
	<span class="versiculo"><sup>37</sup> Haec dices ad prophetam: &#x201c;Quid respondit tibi Dominus?&#x201d; et &#x201c;Quid locutus est Dominus?&#x201d;.</span>
	<span class="versiculo"><sup>38</sup> Si autem &#x201c;Onus Domini&#x201d; dixeritis, propter hoc haec dicit Dominus: Quia dixistis sermonem istum: &#x201c;Onus Domini&#x201d;, et misi ad vos dicens: Nolite dicere: &#x201c;Onus Domini&#x201d;;</span>
	<span class="versiculo"><sup>39</sup> propterea, ecce ego tollam vos portans et proiciam vos et civitatem, quam dedi vobis et patribus vestris, a facie mea;</span>
	<span class="versiculo"><sup>40</sup> et dabo vos in opprobrium sempiternum et in ignominiam aeternam, quae numquam oblivione delebitur &#x201d;.</span>
</div>
