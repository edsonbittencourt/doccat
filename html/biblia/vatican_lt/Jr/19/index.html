<div>
	<span class="capitulo">19</span>
	<span class="versiculo"><sup>1</sup> Haec dicit Dominus: &#x201c; Vade et eme lagunculam figuli testeam et accipe de senioribus populi et de senioribus sacerdotum</span>
	<span class="versiculo"><sup>2</sup> et egredere ad vallem Benennom, quae est iuxta introitum portae Fictilium, et praedicabis ibi verba, quae ego loquar ad te,</span>
	<span class="versiculo"><sup>3</sup> et dices: Audite verbum Domini, reges Iudae et habitatores Ierusalem: Haec dicit Dominus exercituum, Deus Israel: Ecce ego inducam afflictionem super locum istum, ita ut omnis, qui audierit illam, tinniant aures eius,</span>
	<span class="versiculo"><sup>4</sup> eo quod dereliquerint me et alienum fecerint locum istum et sacrificaverint in eo diis alienis, quos nescierunt ipsi et patres eorum et reges Iudae; et repleverunt locum istum sanguine innocentium;</span>
	<span class="versiculo"><sup>5</sup> et aedificaverunt excelsa Baal ad comburendos filios suos igne in holocaustum Baal: quae non praecepi nec locutus sum, nec ascenderunt in cor meum.</span>
	<span class="versiculo"><sup>6</sup> Propterea ecce dies veniunt, dicit Dominus, et non vocabitur amplius locus iste Topheth et vallis Benennom sed vallis Occisionis.</span>
	<span class="versiculo"><sup>7</sup> Et dissipabo consilium Iudae et Ierusalem in loco isto; et subvertam eos gladio in conspectu inimicorum suorum et in manu quaerentium animas eorum et dabo cadavera eorum escam volatilibus caeli et bestiis terrae.</span>
	<span class="versiculo"><sup>8</sup> Et ponam civitatem hanc in stuporem et in sibilum; omnis, qui praeterierit per eam, obstupescet et sibilabit super universa plaga eius.</span>
	<span class="versiculo"><sup>9</sup> Et cibabo eos carnibus filiorum suorum et carnibus filiarum suarum; et unusquisque carnem amici sui comedet in obsidione et in angustia, in qua concludent eos inimici eorum et qui quaerunt animas eorum.</span>
	<span class="versiculo"><sup>10</sup> Et conteres lagunculam in oculis virorum, qui ibunt tecum,</span>
	<span class="versiculo"><sup>11</sup> et dices ad eos: Haec dicit Dominus exercituum: Sic conteram populum istum et civitatem istam, sicut conteritur vas figuli, quod non potest ultra instaurari; et in Topheth sepelientur, eo quod non sit alius locus ad sepeliendum.</span>
	<span class="versiculo"><sup>12</sup> Sic faciam loco huic, ait Dominus, et habitatoribus eius, ut ponam civitatem istam sicut Topheth;</span>
	<span class="versiculo"><sup>13</sup> et erunt domus Ierusalem et domus regum Iudae sicut locus Topheth, immundae: omnes domus, in quarum domatibus sacrificaverunt omni militiae caeli et libaverunt libamina diis alienis &#x201d;.</span>
	<span class="versiculo"><sup>14</sup> Venit autem Ieremias de Topheth, quo miserat eum Dominus ad prophetandum, et stetit in atrio domus Domini et dixit ad omnem populum:</span>
	<span class="versiculo"><sup>15</sup> &#x201c; Haec dicit Dominus exercituum, Deus Israel: Ecce ego inducam super civitatem hanc et super omnes urbes eius universa mala, quae locutus sum adversum eam, quoniam induraverunt cervicem suam, ut non audirent sermones meos &#x201d;.</span>
</div>
