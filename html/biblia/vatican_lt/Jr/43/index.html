<div>
    <span class="capitulo">43</span>
    <span class="versiculo"><sup>1</sup> Factum est autem, cum complesset Ieremias loquens ad populum universos sermones Domini Dei eorum, pro quibus miserat eum Dominus Deus eorum ad illos omnia verba haec,</span>
    <span class="versiculo"><sup>2</sup> dixit Azarias filius Osaiae et Iohanan filius Caree et omnes viri superbi dicentes ad Ieremiam: &#x201c; Mendacium tu loqueris; non misit te Dominus Deus noster dicens: &#x201c;Ne ingrediamini Aegyptum, ut illic peregrinemini&#x201d;,</span>
    <span class="versiculo"><sup>3</sup> sed Baruch filius Neriae incitat te adversum nos, ut tradat nos in manu Chaldaeorum, ut interficiant nos et traducant in Babylonem &#x201d;.</span>
    <span class="versiculo"><sup>4</sup> Et non audivit Iohanan filius Caree et omnes principes bellatorum et universus populus vocem Domini, ut manerent in terra Iudae.</span>
    <span class="versiculo"><sup>5</sup> Sed tollens Iohanan filius Caree et universi principes bellatorum universos reliquiarum Iudae, qui reversi fuerant de cunctis gentibus, ad quas fuerant ante dispersi, ut peregrinarentur in terra Iudae,</span>
    <span class="versiculo"><sup>6</sup> viros et mulieres et parvulos et filias regis et omnem animam, quam reliquerat Nabuzardan princeps satellitum cum Godolia filio Ahicam filii Saphan, et Ieremiam prophetam et Baruch filium Neriae,</span>
    <span class="versiculo"><sup>7</sup> et ingressi sunt terram Aegypti, quia non oboedierunt voci Domini; et venerunt usque ad Taphnas.</span>
    <span class="versiculo"><sup>8</sup> Et factus est sermo Domini ad Ieremiam in Taphnis dicens:</span>
    <span class="versiculo"><sup>9</sup> &#x201c; Sume lapides grandes in manu tua et absconde eos in caemento, sub pavimento, quod est ad portam domus pharaonis in Taphnis, cernentibus viris Iudaeis;</span>
    <span class="versiculo"><sup>10</sup> et dices ad eos: Haec dicit Dominus exercituum, Deus Israel: Ecce ego mittam et assumam Nabuchodonosor regem Babylonis servum meum et ponam thronum eius super lapides istos, quos abscondi, et statuet solium suum super eos;</span>
    <span class="versiculo"><sup>11</sup> veniensque percutiet terram Aegypti, quos in mortem, in mortem et, quos in captivitatem, in captivitatem et, quos in gladium, in gladium;</span>
    <span class="versiculo"><sup>12</sup> et succendet ignem in delubris deorum Aegypti et comburet ea et captivos ducet illos et excutiet terram Aegypti, sicut pastor pediculis excutit pallium suum, et egredietur inde in pace;</span>
    <span class="versiculo"><sup>13</sup> et conteret statuas domus Solis, quae sunt in terra Aegypti, et delubra deorum Aegypti comburet igni &#x201d;.</span>
</div>
