<div>
	<span class="capitulo">49</span>
	<span class="versiculo"><sup>1</sup> Ad filios Ammon.
Haec dicit Dominus:
&#x201c; Numquid filii non sunt Israel,
aut heres non est ei?
Cur igitur hereditate possedit Melchom Gad,
et populus eius in urbibus eius habitavit?</span>
	<span class="versiculo"><sup>2</sup> Ideo ecce dies veniunt,
dicit Dominus,
et auditum faciam super Rabba filiorum Ammon
fremitum proelii;
et erit in tumulum dissipata,
filiaeque eius igni succendentur,
et possidebit Israel possessores suos, ait Dominus.</span>
	<span class="versiculo"><sup>3</sup> Ulula, Hesebon, quoniam vastata es, ut sis in acervum lapidum;
clamate, filiae Rabba,
accingite vos ciliciis, plangite
et circuite per muros,
quoniam Melchom in transmigrationem ducetur,
sacerdotes eius et principes eius simul.</span>
	<span class="versiculo"><sup>4</sup> Quid gloriaris in vallibus?
Copiose fluxit vallis tua, filia rebellis,
quae confidebas in thesauris tuis
et dicebas: &#x201c;Quis veniet ad me?&#x201d;.</span>
	<span class="versiculo"><sup>5</sup> Ecce ego inducam super te terrorem,
ait Dominus, Deus exercituum,
ab omnibus, qui sunt in circuitu tuo;
et dispergemini singuli in viam suam,
nec erit qui congreget fugientes.</span>
	<span class="versiculo"><sup>6</sup> Et post haec convertam
sortem filiorum Ammon &#x201d;,
ait Dominus.</span>
	<span class="versiculo"><sup>7</sup> Ad Edom.
Haec dicit Dominus exercituum:
&#x201c; Numquid non ultra est sapientia in Theman?
Periit consilium a prudentibus,
inutilis facta est sapientia eorum.</span>
	<span class="versiculo"><sup>8</sup> Fugite, terga vertite, descendite in voraginem,
habitatores Dedan,
quoniam perditionem Esau adduxi super eum,
tempore quo visitavi eum.</span>
	<span class="versiculo"><sup>9</sup> Si vindemiatores veniunt super te,
non relinquent racemum;
si fures in nocte,
diripiunt, quod placet sibi.</span>
	<span class="versiculo"><sup>10</sup> Ego vero discooperui Esau,
revelavi abscondita eius,
et celari non poterit;
vastatum est semen eius
et fratres eius et vicini eius, et non erit.</span>
	<span class="versiculo"><sup>11</sup> Relinque pupillos tuos, ego faciam eos vivere;
et viduae tuae in me sperabunt.</span>
	<span class="versiculo"><sup>12</sup> Quia haec dicit Dominus: Ecce quibus non erat iudicium, ut biberent calicem, bibentes bibent; et tu quasi innocens relinqueris? Non eris innocens, sed bibens bibes.</span>
	<span class="versiculo"><sup>13</sup> Quia per memetipsum iuravi, dicit Dominus, quod in solitudinem et in opprobrium et in desertum et in maledictionem erit Bosra; et omnes civitates eius erunt in solitudines sempiternas &#x201d;.</span>
	<span class="versiculo"><sup>14</sup> Auditum audivi a Domino,
et legatus ad gentes missus est:
&#x201c; Congregamini et venite contra eam
et consurgite in proelium &#x201d;.</span>
	<span class="versiculo"><sup>15</sup> &#x201c; Ecce enim parvulum dedi te in gentibus,
contemptibilem inter homines.</span>
	<span class="versiculo"><sup>16</sup> Arrogantia tua decepit te,
et superbia cordis tui,
qui habitas in cavernis petrae
et tenes altitudinem collis;
cum exaltaveris quasi aquila nidum tuum,
inde detraham te,
dicit Dominus.</span>
	<span class="versiculo"><sup>17</sup> Et erit Edom in desolationem: omnis, qui transibit per eam, stupebit et sibilabit super omnes plagas eius.</span>
	<span class="versiculo"><sup>18</sup> Sicut subversa est Sodoma et Gomorra et vicinae eius, ait Dominus, non habitabit ibi vir, et non peregrinabitur in ea filius hominis.</span>
	<span class="versiculo"><sup>19</sup> Ecce quasi leo ascendet de silva condensa Iordanis ad prata semper virentia, quia subito currere faciam eos ex illa; et, qui erit electus, illum praeponam ei. Quis enim similis mei? Et quis vocabit me in iudicium? Et quis est iste pastor, qui resistat vultui meo?</span>
	<span class="versiculo"><sup>20</sup> Propterea audite consilium Domini, quod iniit de Edom, et cogitationes eius, quas cogitavit de habitatoribus Theman:
Certe abstrahent parvulos gregis,
certe desolabuntur super eos pascua eorum.</span>
	<span class="versiculo"><sup>21</sup> A voce ruinae eorum commota est terra,
clamor in mari Rubro auditus est ocis eius.</span>
	<span class="versiculo"><sup>22</sup> Ecce quasi aquila ascendet et volabit
et expandet alas suas super Bosram;
et erit cor fortium Edom in die illa
quasi cor mulieris parturientis &#x201d;.</span>
	<span class="versiculo"><sup>23</sup> Ad Damascum.
&#x201c; Confusa est Emath et Arphad,
quia auditum pessimum audierunt;
turbati sunt in mari sollicitudinis,
quod quiescere non potuit.</span>
	<span class="versiculo"><sup>24</sup> Dissoluta est Damascus, versa in fugam;
tremor apprehendit eam,
angustia et dolores tenuerunt eam
quasi parturientem.</span>
	<span class="versiculo"><sup>25</sup> Quomodo non erit derelicta civitas laudabilis,
urbs laetitiae?</span>
	<span class="versiculo"><sup>26</sup> Ideo cadent iuvenes eius in plateis eius,
et omnes viri proelii conticescent in die illa,
ait Dominus exercituum.</span>
	<span class="versiculo"><sup>27</sup> Et succendam ignem in muro Damasci,
et devorabit moenia Benadad &#x201d;.</span>
	<span class="versiculo"><sup>28</sup> Ad Cedar et ad regna Asor, quae percussit Nabuchodonosor rex Babylonis.
Haec dicit Dominus:
&#x201c; Surgite, ascendite ad Cedar
et vastate filios orientis.</span>
	<span class="versiculo"><sup>29</sup> Tabernacula eorum et greges eorum capient;
tentoria eorum et omnia vasa eorum
et camelos eorum tollent sibi;
et vocabunt super eos formidinem in circuitu.</span>
	<span class="versiculo"><sup>30</sup> Fugite, abite vehementer,
in voraginibus sedete,
qui habitatis Asor,
ait Dominus;
iniit enim contra vos
Nabuchodonosor rex Babylonis consilium
et cogitavit adversum vos cogitationes.</span>
	<span class="versiculo"><sup>31</sup> Consurgite, et ascendite
ad gentem quietam et habitantem confidenter,
ait Dominus;
non ostia nec vectes eis:
soli habitant.</span>
	<span class="versiculo"><sup>32</sup> Et erunt cameli eorum in direptionem,
et multitudo iumentorum in praedam;
et dispergam eos in omnem ventum, qui sunt attonsi in comam,
et ex omni confinio eorum
adducam interitum super eos,
ait Dominus.</span>
	<span class="versiculo"><sup>33</sup> Et erit Asor in habitaculum thoum,
deserta usque in aeternum;
non manebit ibi vir,
nec peregrinabitur in ea filius hominis &#x201d;.</span>
	<span class="versiculo"><sup>34</sup> Quod factum est verbum Domini ad Ieremiam prophetam super Elam, in principio regni Sedeciae regis Iudae, dicens:</span>
	<span class="versiculo"><sup>35</sup> &#x201c; Haec dicit Dominus exercituum:
Ecce ego confringam arcum Elam, summam fortitudinem eorum;</span>
	<span class="versiculo"><sup>36</sup> et inducam super Elam
quattuor ventos a quattuor plagis caeli,
et ventilabo eos in omnes ventos istos,
et non erit gens,
ad quam non perveniant profugi Elam.</span>
	<span class="versiculo"><sup>37</sup> Et pavere faciam Elam coram inimicis suis
et in conspectu quaerentium animam eorum;
et adducam super eos malum
iram furoris mei,
dicit Dominus,
et mittam post eos gladium,
donec consumam eos.</span>
	<span class="versiculo"><sup>38</sup> Et ponam solium meum in Elam
et perdam inde regem et principes, ait Dominus.</span>
	<span class="versiculo"><sup>39</sup> In novissimis autem diebus
convertam sortem Elam &#x201d;,
dicit Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
