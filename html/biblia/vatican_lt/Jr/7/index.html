<div>
	<span class="capitulo">7</span>
	<span class="versiculo"><sup>1</sup> Verbum, quod factum est ad Ieremiam a Domino dicens:</span>
	<span class="versiculo"><sup>2</sup> &#x201c; Sta in porta domus Domini et praedica ibi verbum istud et dic: Audite verbum Domini, omnis Iuda, qui ingredimini per portas has, ut adoretis Dominum.</span>
	<span class="versiculo"><sup>3</sup> Haec dicit Dominus exercituum, Deus Israel: Bonas facite vias vestras et opera vestra, et habitare vos faciam in loco isto.</span>
	<span class="versiculo"><sup>4</sup> Nolite confidere in verbis mendacii dicentes: &#x201c;Templum Domini, templum Domini, templum Domini est&#x201d;.</span>
	<span class="versiculo"><sup>5</sup> Quoniam, si bene direxeritis vias vestras et opera vestra, si feceritis iudicium inter virum et proximum eius,</span>
	<span class="versiculo"><sup>6</sup> advenae et pupillo et viduae non feceritis calumniam nec sanguinem innocentem effuderitis in loco hoc et post deos alienos non ambulaveritis in malum vobismetipsis,</span>
	<span class="versiculo"><sup>7</sup> habitare vos faciam in loco isto, in terra, quam dedi patribus vestris a saeculo usque in saeculum.</span>
	<span class="versiculo"><sup>8</sup> Ecce vos confiditis vobis in sermonibus mendacii, qui non proderunt.</span>
	<span class="versiculo"><sup>9</sup> Quid? Furari, occidere, adulterari, iurare mendaciter, incensum offerre Baal et ire post deos alienos, quos ignoratis;</span>
	<span class="versiculo"><sup>10</sup> et venitis et statis coram me in domo hac, super quam invocatum est nomen meum, et dicitis: &#x201c;Liberati sumus&#x201d;, eo quod faciatis omnes abominationes istas.</span>
	<span class="versiculo"><sup>11</sup> Numquid spelunca latronum facta est domus ista, super quam invocatum est nomen meum in oculis vestris?
Ecce, etiam ego vidi, dicit Dominus.</span>
	<span class="versiculo"><sup>12</sup> Ite ad locum meum in Silo, ubi habitavit nomen meum a principio, et videte, quae fecerim ei propter malitiam populi mei Israel.</span>
	<span class="versiculo"><sup>13</sup> Et nunc, quia fecistis omnia opera haec, dicit Dominus, et locutus sum ad vos mane consurgens et loquens, et non audistis, et vocavi vos, et non respondistis,</span>
	<span class="versiculo"><sup>14</sup> faciam domui huic, super quam invocatum est nomen meum, et in qua vos habetis fiduciam, et loco, quem dedi vobis et patribus vestris, sicut feci Silo;</span>
	<span class="versiculo"><sup>15</sup> et proiciam vos a facie mea, sicut proieci omnes fratres vestros, universum semen Ephraim.</span>
	<span class="versiculo"><sup>16</sup> Tu ergo, noli orare pro populo hoc nec assumas pro eis deprecationem et orationem et non obsistas mihi, quia non exaudiam te.</span>
	<span class="versiculo"><sup>17</sup> Nonne vides, quid isti faciant in civitatibus Iudae et in plateis Ierusalem?</span>
	<span class="versiculo"><sup>18</sup> Filii colligunt ligna, et patres succendunt ignem, et mulieres commiscent farinam, ut faciant placentas reginae caeli et libent diis alienis, ut me ad iracundiam provocent.</span>
	<span class="versiculo"><sup>19</sup> Numquid me ad iracundiam provocant, dicit Dominus, nonne semetipsos in confusionem vultus sui?</span>
	<span class="versiculo"><sup>20</sup> Ideo haec dicit Dominus Deus: Ecce furor meus et indignatio mea effunditur super locum istum, super homines et super iumenta et super lignum regionis et super fruges terrae et succendetur et non exstinguetur.</span>
	<span class="versiculo"><sup>21</sup> Haec dicit Dominus exercituum, Deus Israel: Holocautomata vestra addite victimis vestris et comedite carnes,</span>
	<span class="versiculo"><sup>22</sup> quia non sum locutus cum patribus vestris et non praecepi eis in die, qua eduxi eos de terra Aegypti, de verbo holocautomatum et victimarum.</span>
	<span class="versiculo"><sup>23</sup> Sed hoc verbum praecepi eis dicens: Audite vocem meam, et ero vobis Deus, et vos eritis mihi populus; et ambulate in omni via, quam mandaverim vobis, ut bene sit vobis.</span>
	<span class="versiculo"><sup>24</sup> Et non audierunt nec inclinaverunt aurem suam, sed abierunt in voluntatibus et in pravitate cordis sui mali factique sunt retrorsum et non in ante</span>
	<span class="versiculo"><sup>25</sup> a die, qua egressi sunt patres eorum de terra Aegypti, usque ad diem hanc. Et misi ad vos omnes servos meos prophetas, per diem consurgens diluculo et mittens;</span>
	<span class="versiculo"><sup>26</sup> et non audierunt me nec inclinaverunt aurem suam, sed induraverunt cervicem suam et peius operati sunt quam patres eorum.</span>
	<span class="versiculo"><sup>27</sup> Et loqueris ad eos omnia verba haec, et non audient te; et vocabis eos, et non respondebunt tibi;</span>
	<span class="versiculo"><sup>28</sup> et dices ad eos: Haec est gens, quae non audivit vocem Domini Dei sui nec recepit disciplinam. Periit fides et ablata est de ore eorum.</span>
	<span class="versiculo"><sup>29</sup> Tonde capillum tuum et proice
et sume in collibus planctum,
quia sprevit Dominus
et proiecit generationem furoris sui.</span>
	<span class="versiculo"><sup>30</sup> Quia fecerunt filii Iudae malum in oculis meis, dicit Dominus; posuerunt abominationes suas in domo, super quam invocatum est nomen meum, ut polluerent eam;</span>
	<span class="versiculo"><sup>31</sup> et aedificaverunt excelsa Topheth, quae est in valle Benennom, ut incenderent filios suos et filias suas igni: quae non praecepi nec cogitavi in corde meo.</span>
	<span class="versiculo"><sup>32</sup> Ideo ecce dies venient, dicit Dominus, et non dicetur amplius Topheth et vallis Benennom sed vallis Interfectionis; et sepelient in Topheth, eo quod non sit locus.</span>
	<span class="versiculo"><sup>33</sup> Et erit morticinum populi huius in cibum volucribus caeli et bestiis terrae, et non erit qui abigat.</span>
	<span class="versiculo"><sup>34</sup> Et quiescere faciam de urbibus Iudae et de plateis Ierusalem vocem gaudii et vocem laetitiae, vocem sponsi et vocem sponsae: in desolationem enim erit terra &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
