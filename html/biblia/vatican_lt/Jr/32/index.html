<div>
	<span class="capitulo">32</span>
	<span class="versiculo"><sup>1</sup> Verbum, quod factum est ad Ieremiam a Domino in anno decimo Sedeciae regis Iudae; ipse est annus decimus octavus Nabuchodonosor.</span>
	<span class="versiculo"><sup>2</sup> Tunc exercitus regis Babylonis obsidebat Ierusalem, et Ieremias propheta erat clausus in atrio custodiae, qui erat in domo regis Iudae.</span>
	<span class="versiculo"><sup>3</sup> Clauserat enim eum Sedecias rex Iudae dicens: &#x201c; Quare vaticinaris dicens: &#x201c;Haec dicit Dominus: Ecce ego dabo civitatem istam in manu regis Babylonis, et capiet eam;</span>
	<span class="versiculo"><sup>4</sup> et Sedecias rex Iudae non effugiet de manu Chaldaeorum, sed tradetur in manus regis Babylonis, et loquetur os eius cum ore illius, et oculi eius oculos illius videbunt;</span>
	<span class="versiculo"><sup>5</sup> et in Babylonem ducet Sedeciam, et ibi erit, donec visitem eum, ait Dominus; si autem dimicaveritis adversum Chaldaeos, nihil prosperum habebitis&#x201d;? &#x201d;.</span>
	<span class="versiculo"><sup>6</sup> Et dixit Ieremias: &#x201c; Factum est verbum Domini ad me dicens:</span>
	<span class="versiculo"><sup>7</sup> Ecce Hanameel filius Sellum patruelis tuus veniet ad te dicens: &#x201c;Eme tibi agrum meum, qui est in Anathoth; tibi enim competit ex propinquitate, ut emas&#x201d;.</span>
	<span class="versiculo"><sup>8</sup> Et venit ad me Hanameel filius patrui mei secundum verbum Domini ad vestibulum custodiae et ait ad me: &#x201c;Posside agrum meum, qui est in Anathoth in terra Beniamin, quia tibi competit hereditas, et tu propinquus es, ut possideas&#x201d;. Intellexi autem quod verbum Domini esset</span>
	<span class="versiculo"><sup>9</sup> et emi agrum ab Hanameel filio patrui mei, qui est in Anathoth, et appendi ei argentum: septem et decem siclos argenteos.</span>
	<span class="versiculo"><sup>10</sup> Et scripsi in libro et signavi et adhibui testes et appendi argentum in statera.</span>
	<span class="versiculo"><sup>11</sup> Et accepi librum possessionis signatum, continentem stipulationes et rata, et apertum;</span>
	<span class="versiculo"><sup>12</sup> et dedi librum possessionis Baruch filio Neriae filii Maasiae in oculis Hanameel patruelis mei et in oculis testium, qui obsignaverant in libro emptionis, et in oculis omnium Iudaeorum, qui sedebant in atrio custodiae.</span>
	<span class="versiculo"><sup>13</sup> Et praecepi Baruch coram eis dicens:</span>
	<span class="versiculo"><sup>14</sup> Haec dicit Dominus exercituum, Deus Israel: Sume libros istos, librum emptionis hunc signatum et librum hunc, qui apertus est; et pones illos in vase fictili, ut permanere possint diebus multis.</span>
	<span class="versiculo"><sup>15</sup> Haec enim dicit Dominus exercituum, Deus Israel: Adhuc possidebuntur domus et agri et vineae in terra ista.</span>
	<span class="versiculo"><sup>16</sup> Et oravi ad Dominum, postquam tradidi librum possessionis Baruch filio Neriae, dicens:</span>
	<span class="versiculo"><sup>17</sup> Heu, Domine Deus, ecce tu fecisti caelum et terram in fortitudine tua magna et in brachio tuo extento; non erit tibi difficile omne verbum,</span>
	<span class="versiculo"><sup>18</sup> qui facis misericordiam in milibus et reddis iniquitatem patrum in sinum filiorum eorum post eos; Deus magne, potens, Dominus exercituum nomen eius:</span>
	<span class="versiculo"><sup>19</sup> magnus consilio et potens in operibus, cuius oculi aperti sunt super omnes vias filiorum Adam, ut reddas unicuique secundum vias suas et secundum fructum operum eius.</span>
	<span class="versiculo"><sup>20</sup> Qui posuisti signa et portenta in terra Aegypti usque ad diem hanc et in Israel et in hominibus; et fecisti tibi nomen, sicut est dies haec.</span>
	<span class="versiculo"><sup>21</sup> Et eduxisti populum tuum Israel de terra Aegypti in signis et in portentis et in manu robusta et in brachio extento et in terrore magno.</span>
	<span class="versiculo"><sup>22</sup> Et dedisti eis terram hanc, quam iurasti patribus eorum, ut dares eis, terram fluentem lacte et melle.</span>
	<span class="versiculo"><sup>23</sup> Et ingressi sunt et possederunt eam; et non oboedierunt voci tuae et in lege tua non ambulaverunt: omnia, quae mandasti eis, ut facerent, non fecerunt; et occurrere fecisti eis omnia mala haec.</span>
	<span class="versiculo"><sup>24</sup> Ecce munitiones exstructae sunt adversum civitatem, ut capiatur, et urbs data est in manu Chaldaeorum, qui proeliantur adversus eam, in gladio et fame et pestilentia; et quaecumque locutus es, acciderunt, ut tu ipse cernis.</span>
	<span class="versiculo"><sup>25</sup> Et tu dicis mihi, Domine Deus: Eme agrum argento et adhibe testes, cum urbs data sit in manu Chaldaeorum &#x201d;.</span>
	<span class="versiculo"><sup>26</sup> Et factum est verbum Domini ad Ieremiam dicens:</span>
	<span class="versiculo"><sup>27</sup> &#x201c; Ecce ego Dominus, Deus universae carnis; numquid mihi difficile erit omne verbum?</span>
	<span class="versiculo"><sup>28</sup> Propterea haec dicit Dominus: Ecce ego tradam civitatem istam in manus Chaldaeorum et in manus regis Babylonis, et capiet eam.</span>
	<span class="versiculo"><sup>29</sup> Et venient Chaldaei proeliantes adversum urbem hanc et succendent eam igni et comburent eam et domos, in quarum domatibus sacrificabant Baal et libabant diis alienis libamina ad irritandum me.</span>
	<span class="versiculo"><sup>30</sup> Erant enim filii Israel et filii Iudae iugiter facientes malum in oculis meis ab adulescentia sua, filii Israel, qui usque nunc exacerbant me in opere manuum suarum, dicit Dominus.</span>
	<span class="versiculo"><sup>31</sup> Quia in furorem et in indignationem meam facta est mihi civitas haec a die, qua aedificaverunt eam, usque ad diem istam, qua auferetur de conspectu meo</span>
	<span class="versiculo"><sup>32</sup> propter omnem malitiam filiorum Israel et filiorum Iudae, quam fecerunt, ad iracundiam me provocantes, ipsi et reges eorum, principes eorum et sacerdotes eorum et prophetae eorum, viri Iudae et habitatores Ierusalem.</span>
	<span class="versiculo"><sup>33</sup> Et verterunt ad me terga et non facies, cum docerem eos diluculo consurgens et erudiens, et nollent audire, ut acciperent disciplinam.</span>
	<span class="versiculo"><sup>34</sup> Et posuerunt idola sua in domo, super quam invocatum est nomen meum, ut polluerent eam;</span>
	<span class="versiculo"><sup>35</sup> et aedificaverunt excelsa Baal, quae sunt in valle Benennom, ut initiarent filios suos et filias suas Moloch; quod non mandavi eis, nec ascendit in cor meum, ut facerent abominationem hanc et in peccatum deducerent Iudam &#x201d;.</span>
	<span class="versiculo"><sup>36</sup> Et nunc propter ista, haec dicit Dominus, Deus Israel, ad civitatem hanc, de qua vos dicitis quod tradatur in manus regis Babylonis in gladio et in fame et in peste:</span>
	<span class="versiculo"><sup>37</sup> &#x201c; Ecce ego congregabo eos de universis terris, ad quas eieci eos in furore meo et in ira mea et in indignatione grandi; et reducam eos ad locum istum et habitare eos faciam confidenter.</span>
	<span class="versiculo"><sup>38</sup> Et erunt mihi in populum, et ego ero eis in Deum.</span>
	<span class="versiculo"><sup>39</sup> Et dabo eis cor unum et viam unam, ut timeant me universis diebus, et bene sit eis et filiis eorum post eos.</span>
	<span class="versiculo"><sup>40</sup> Et feriam eis pactum sempiternum et non desinam eis benefacere et timorem meum dabo in corde eorum, ut non recedant a me.</span>
	<span class="versiculo"><sup>41</sup> Et laetabor super eis, cum bene eis fecero, et plantabo eos in terra ista in veritate, in toto corde meo et in tota anima mea.</span>
	<span class="versiculo"><sup>42</sup> Quia haec dicit Dominus: Sicut adduxi super populum istum omne malum hoc grande, sic adducam super eos omne bonum, quod ego loquor ad eos,</span>
	<span class="versiculo"><sup>43</sup> et possidebuntur agri in terra ista, de qua vos dicitis quod deserta sit, eo quod non remanserit homo et iumentum, et data sit in manu Chaldaeorum.</span>
	<span class="versiculo"><sup>44</sup> Agri ementur pecunia et scribentur in libro, et imprimetur signum, et testes adhibebuntur in terra Beniamin et in circuitu Ierusalem, in civitatibus Iudae et in civitatibus montanis et in civitatibus Sephelae et in civitatibus, quae ad austrum sunt, quia convertam sortem eorum &#x201d;, ait Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
