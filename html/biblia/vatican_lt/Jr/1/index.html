<div>
    <span class="capitulo">1</span>
    <span class="versiculo"><sup>1</sup> Verba Ieremiae filii Helciae de sacerdotibus, qui fuerunt in Anathoth in terra Beniamin.</span>
    <span class="versiculo"><sup>2</sup> Quod factum est verbum Domini ad eum in diebus Iosiae filii Amon regis Iudae, in tertio decimo anno regni eius.</span>
    <span class="versiculo"><sup>3</sup> Et factum est in diebus Ioachim filii Iosiae regis Iudae, usque ad consummationem undecimi anni Sedeciae filii Iosiae regis Iudae, usque ad transmigrationem Ierusalem in mense quinto.</span>
    <span class="versiculo"><sup>4</sup> Et factum est verbum Domini ad me dicens:</span>
    <span class="versiculo"><sup>5</sup> &#x201c; Priusquam te formarem in utero, novi te
et, antequam exires de vulva, sanctificavi te
et prophetam gentibus dedi te &#x201d;.</span>
    <span class="versiculo"><sup>6</sup> Et dixi: &#x201c; Heu, Domine Deus! Ecce nescio loqui, quia puer ego sum &#x201d;.</span>
    <span class="versiculo"><sup>7</sup> Et dixit Dominus ad me: &#x201c; Noli dicere: &#x201c;Puer sum&#x201d;,
quoniam, ad quoscumque mittam te, ibis
et universa, quaecumque mandavero tibi, loqueris.</span>
    <span class="versiculo"><sup>8</sup> Ne timeas a facie eorum,
quia tecum ego sum, ut eruam te &#x201d;,
dicit Dominus.</span>
    <span class="versiculo"><sup>9</sup> Et misit Dominus manum suam et tetigit os meum; et dixit Dominus ad me:
&#x201c; Ecce dedi verba mea in ore tuo;</span>
    <span class="versiculo"><sup>10</sup> ecce constitui te hodie super gentes et super regna,
ut evellas et destruas
et disperdas et dissipes
et aedifices et plantes &#x201d;.</span>
    <span class="versiculo"><sup>11</sup> Et factum est verbum Domini ad me dicens: &#x201c; Quid tu vides, Ieremia? &#x201d;. Et dixi: &#x201c; Virgam amygdali vigilantis ego video &#x201d;.</span>
    <span class="versiculo"><sup>12</sup> Et dixit Dominus ad me: &#x201c;Bene vidisti, quia vigilo ego super verbo meo, ut faciam illud &#x201d;.</span>
    <span class="versiculo"><sup>13</sup> Et factum est verbum Domini secundo ad me dicens: &#x201c; Quid tu vides? &#x201d;. Et dixi: &#x201c; Ollam succensam ego video; et facies eius a facie aquilonis &#x201d;.</span>
    <span class="versiculo"><sup>14</sup> Et dixit Dominus ad me:
&#x201c; Ab aquilone pandetur malum
super omnes habitatores terrae;</span>
    <span class="versiculo"><sup>15</sup> quia ecce ego convocabo
omnia regna aquilonis,
ait Dominus,
et venient et ponent unusquisque solium suum
in introitu portarum Ierusalem
et contra omnes muros eius in circuitu
et contra universas urbes Iudae;</span>
    <span class="versiculo"><sup>16</sup> et loquar iudicia mea cum eis
super omnem malitiam eorum,
qui dereliquerunt me
et incensum obtulerunt diis alienis
et adoraverunt opus manuum suarum.</span>
    <span class="versiculo"><sup>17</sup> Tu ergo accinge lumbos tuos
et surge et loquere ad eos omnia,
quae ego praecipio tibi;
ne timeas a facie eorum,
alioquin timere te faciam vultum eorum.</span>
    <span class="versiculo"><sup>18</sup> Ego quippe dedi te hodie
in civitatem munitam
et in columnam ferream
et in murum aereum
contra omnem terram
regibus Iudae, principibus eius
et sacerdotibus et populo terrae;</span>
    <span class="versiculo"><sup>19</sup> et bellabunt adversum te et non praevalebunt,
quia tecum ego sum,
ait Dominus,
ut eripiam te &#x201d;.</span>
</div>
