<div>
	<span class="capitulo">12</span>
	<span class="versiculo"><sup>1</sup> Iustus quidem tu es, Domine, si disputem tecum;
verumtamen de iudiciis loquar ad te.
Quare via impiorum prosperatur?
Bene est omnibus, qui praevaricantur et inique agunt.</span>
	<span class="versiculo"><sup>2</sup> Plantasti eos, et radicem miserunt,
proficiunt et faciunt fructum;
prope es tu ori eorum
et longe a renibus eorum.</span>
	<span class="versiculo"><sup>3</sup> Et tu, Domine, nosti me, vidisti me
et probasti cor meum tecum;
segrega eos quasi gregem ad victimam
et sanctifica eos in diem occisionis.</span>
	<span class="versiculo"><sup>4</sup> Usquequo lugebit terra,
et herba omnis regionis siccabitur
propter malitiam habitantium in ea?
Consumptum est animal et volucre,
quoniam dixerunt: &#x201c;Non videbit novissima nostra&#x201d;.</span>
	<span class="versiculo"><sup>5</sup> &#x201c; Si cum peditibus currens laborasti,
quomodo contendere poteris cum equis?
Cum autem in terra pacis securus fueris,
quid facies in silva condensa Iordanis?</span>
	<span class="versiculo"><sup>6</sup> Nam et fratres tui et domus patris tui,
etiam ipsi fraudulenter egerunt adversum te
et clamaverunt post te plena voce;
ne credas eis, cum locuti fuerint tibi bona &#x201d;.</span>
	<span class="versiculo"><sup>7</sup> &#x201c; Reliqui domum meam,
dimisi hereditatem meam;
dedi dilectam animae meae
in manu inimicorum eius.</span>
	<span class="versiculo"><sup>8</sup> Facta est mihi hereditas mea
quasi leo in silva;
dedit contra me vocem, ideo odivi eam.</span>
	<span class="versiculo"><sup>9</sup> Numquid avis discolor hereditas mea mihi?
Numquid aves in circuitu contra eam?
Venite, congregamini, omnes bestiae campi,
properate ad devorandum.</span>
	<span class="versiculo"><sup>10</sup> Pastores multi demoliti sunt vineam meam,
conculcaverunt partem meam;
dederunt portionem meam desiderabilem
in desertum solitudinis.</span>
	<span class="versiculo"><sup>11</sup> Posuerunt eam in dissipationem;
lugetque coram me desolata,
vastata est omnis terra,
quia nullus est qui recogitet corde &#x201d;.</span>
	<span class="versiculo"><sup>12</sup> Super omnes colles in deserto venerunt vastatores,
quia gladius Domini devorat
ab extremo terrae usque ad extremum eius;
non est pax universae carni.</span>
	<span class="versiculo"><sup>13</sup> Seminaverunt triticum et spinas messuerunt,
laboraverunt, et non eis proderit;
confundemini a fructibus vestris
propter iram furoris Domini.</span>
	<span class="versiculo"><sup>14</sup> Haec dicit Dominus adversum omnes vicinos meos pessimos, qui tangunt hereditatem, quam distribui populo meo Israel: &#x201c;Ecce ego evellam eos de terra sua et domum Iudae evellam de medio eorum.</span>
	<span class="versiculo"><sup>15</sup> Et erit: cum evulsero eos, convertar et miserebor eorum et reducam eos, virum ad hereditatem suam et virum in terram suam.</span>
	<span class="versiculo"><sup>16</sup> Et erit: si eruditi didicerint vias populi mei, ut iurent in nomine meo: &#x201c;Vivit Dominus!&#x201d;, sicut docuerunt populum meum iurare in Baal, aedificabuntur in medio populi mei.</span>
	<span class="versiculo"><sup>17</sup> Quod si non audierint, evellam gentem illam evulsione et perditione &#x201d;, ait Dominus.</span>
</div>
