<div>
	<span class="capitulo">46</span>
	<span class="versiculo"><sup>1</sup> Quod factum est verbum Domini ad Ieremiam prophetam contra gentes.</span>
	<span class="versiculo"><sup>2</sup> Ad Aegyptum.
Adversum exercitum pharaonis Nechao regis Aegypti, qui erat iuxta fluvium Euphraten in Charchamis, quem percussit Nabuchodonosor rex Babylonis in quarto anno Ioachim filii Iosiae regis Iudae.</span>
	<span class="versiculo"><sup>3</sup> &#x201c; Praeparate scutum et clipeum
et procedite ad bellum.</span>
	<span class="versiculo"><sup>4</sup> Iungite equos et ascendite, equites;
state in galeis, polite lanceas, induite vos loricis.</span>
	<span class="versiculo"><sup>5</sup> Quid igitur? Vidi ipsos pavidos et terga vertentes,
fortes eorum caesos;
fugerunt conciti nec respexerunt:
terror undique,
ait Dominus.</span>
	<span class="versiculo"><sup>6</sup> Non fugiat velox,
nec salvari se putet fortis;
ad aquilonem iuxta flumen Euphraten
victi sunt et ruerunt.</span>
	<span class="versiculo"><sup>7</sup> Quis est iste, qui quasi Nilus ascendit,
et veluti fluviorum intumescunt gurgites eius?</span>
	<span class="versiculo"><sup>8</sup> Aegyptus Nili instar ascendit,
et velut flumina moventur fluctus eius,
et dixit: &#x201c;Ascendens operiam terram,
perdam civitatem et habitatores eius&#x201d;.</span>
	<span class="versiculo"><sup>9</sup> Ascendite, equi, et irruite, currus;
et procedant fortes,
Aethiopia et Phut tenentes scutum et Ludii arripientes et iacientes sagittas.</span>
	<span class="versiculo"><sup>10</sup> Dies autem ille Domini, Dei exercituum, dies ultionis,
ut sumat vindictam de inimicis suis: devorat gladius, et saturatur,
et inebriatur sanguine eorum;
victima enim Domini, Dei exercituum,
in terra aquilonis iuxta flumen Euphraten.</span>
	<span class="versiculo"><sup>11</sup> Ascende in Galaad et tolle resinam,
virgo filia Aegypti;
frustra multiplicas medicamina,
tibi vero cicatrix non obducitur.</span>
	<span class="versiculo"><sup>12</sup> Audierunt gentes ignominiam tuam, et ululatus tuus replevit terram,
quia fortis impegit in fortem,
et ambo pariter conciderunt &#x201d;.</span>
	<span class="versiculo"><sup>13</sup> Verbum, quod locutus est Dominus ad Ieremiam prophetam super eo quod veniret Nabuchodonosor rex Babylonis percussurus terram Aegypti.</span>
	<span class="versiculo"><sup>14</sup> &#x201c; Annuntiate Aegypto
et auditum facite in Magdolo,
et resonet in Memphi et in Taphnis,
dicite: &#x201c;Sta et praepara te,
quia devoravit gladius ea,
quae per circuitum tuum sunt&#x201d;.</span>
	<span class="versiculo"><sup>15</sup> Quare deiectus est fortis tuus?
Non stetit, quoniam Dominus subvertit eum.</span>
	<span class="versiculo"><sup>16</sup> Multiplicavit ruentes,
ceciditque vir ad proximum suum, et dixerunt: &#x201c;Surge,
et revertamur ad populum nostrum
et ad terram nativitatis nostrae,
a facie gladii saevientis&#x201d;.</span>
	<span class="versiculo"><sup>17</sup> Vocate nomen pharaonis regis Aegypti:
Tumultum, qui praetermisit tempus opportunum.</span>
	<span class="versiculo"><sup>18</sup> Vivo ego, inquit rex,
Dominus exercituum nomen eius,
quoniam sicut Thabor in montibus
et sicut Carmelus ad mare veniet.</span>
	<span class="versiculo"><sup>19</sup> Vasa transmigrationis fac tibi,
habitatrix filia Aegypti,
quia Memphis in solitudinem erit
et destruetur et inhabitabilis erit.</span>
	<span class="versiculo"><sup>20</sup> Vitula elegans atque formosa Aegyptus,
stimulus ab aquilone venit ei.</span>
	<span class="versiculo"><sup>21</sup> Mercennarii quoque eius,
qui versabantur in medio eius quasi vituli saginati,
versi sunt et fugerunt simul
nec stare potuerunt,
quia dies interfectionis eorum venit super eos,
tempus visitationis eorum.</span>
	<span class="versiculo"><sup>22</sup> Vox eius quasi serpentis sibilantis,
quoniam cum exercitu properabunt et cum securibus venient ei,
quasi caedentes ligna.</span>
	<span class="versiculo"><sup>23</sup> Succiderunt saltum eius,
ait Dominus,
qui supputari non potest;
multiplicati sunt enim super locustas,
et non est eis numerus.</span>
	<span class="versiculo"><sup>24</sup> Confusa est filia Aegypti
et tradita in manu populi aquilonis &#x201d;.</span>
	<span class="versiculo"><sup>25</sup> Dixit Dominus exercituum, Deus Israel: &#x201c; Ecce ego visitabo super Amon de No et super pharaonem et super Aegyptum et super deos eius et super reges eius et super pharaonem et super eos, qui confidunt in eo;</span>
	<span class="versiculo"><sup>26</sup> et dabo eos in manu quaerentium animam eorum et in manu Nabuchodonosor regis Babylonis et in manu servorum eius; et post haec habitabitur sicut diebus pristinis, ait Dominus.</span>
	<span class="versiculo"><sup>27</sup> Et tu ne timeas, serve meus Iacob,
et ne paveas, Israel,
quia ecce ego salvum te faciam de longinquo
et semen tuum de terra captivitatis eorum;
et revertetur Iacob et requiescet,
securus erit, et non erit qui exterreat eum.</span>
	<span class="versiculo"><sup>28</sup> Et tu noli timere, serve meus Iacob,
ait Dominus,
quia tecum ego sum,
quia ego consumam cunctas gentes, ad quas eieci te;
te vero non consumam,
sed castigabo te in iudicio
nec quasi innocenti parcam tibi &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
