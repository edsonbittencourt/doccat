<div>
	<span class="capitulo">47</span>
	<span class="versiculo"><sup>1</sup> Quod factum est verbum Domini ad Ieremiam prophetam contra Philisthim, antequam percuteret pharao Gazam.</span>
	<span class="versiculo"><sup>2</sup> Haec dicit Dominus:
&#x201c; Ecce, aquae ascendunt ab aquilone
et erunt quasi torrens inundans
et operient terram et plenitudinem eius,
urbem et habitatores eius.
Clamabunt homines,
et ululabunt omnes habitatores terrae</span>
	<span class="versiculo"><sup>3</sup> a strepitu ungularum fortium equorum eius,
a commotione quadrigarum eius
et tumultu rotarum illius;
non respexerunt patres filios, manibus dissolutis,</span>
	<span class="versiculo"><sup>4</sup> pro adventu diei, in quo vastabuntur omnes Philisthim,
et dissipabitur Tyro et Sidoni omnis superstes auxiliator:
depopulatus est enim Dominus Philisthim,
reliquias insulae Caphtor.</span>
	<span class="versiculo"><sup>5</sup> Venit calvitium super Gazam,
conticuit Ascalon;
reliquiae Enacim,
usquequo incidetis vos?</span>
	<span class="versiculo"><sup>6</sup> O mucro Domini,
usquequo non quiesces?
Ingredere in vaginam tuam,
refrigerare et sile.</span>
	<span class="versiculo"><sup>7</sup> Quomodo quiescet,
cum Dominus praeceperit ei adversus Ascalonem
et adversus maritimas regiones
ibique condixerit illi? &#x201d;.</span>
</div>
