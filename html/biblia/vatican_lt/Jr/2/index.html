<div>
	<span class="capitulo">2</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c; Vade et clama in auribus Ierusalem dicens:
Haec dicit Dominus:
Recordatus sum tui, caritatis adulescentiae tuae
et amoris desponsationis tuae,
quando secuta es me in deserto,
in terra, quae non seminatur.</span>
	<span class="versiculo"><sup>3</sup> Sanctus Domino Israel,
primitiae frugum eius;
omnes, qui devorabant eum, delinquebant;
mala veniebant super eos,
dicit Dominus.</span>
	<span class="versiculo"><sup>4</sup> Audite verbum Domini, domus Iacob
et omnes cognationes domus Israel.</span>
	<span class="versiculo"><sup>5</sup> Haec dicit Dominus:
Quid invenerunt patres vestri in me iniquitatis,
quia elongaverunt a me
et ambulaverunt post vanitatem
et vani facti sunt?</span>
	<span class="versiculo"><sup>6</sup> Et non dixerunt: &#x201c;Ubi est Dominus,
qui ascendere nos fecit de terra Aegypti,
qui traduxit nos per desertum,
per terram inhabitabilem et inviam,
per terram sitis et caliginis,
per terram, in qua non ambulavit vir,
neque habitavit homo?&#x201d;.</span>
	<span class="versiculo"><sup>7</sup> Et induxi vos in terram hortorum,
ut comederetis fructum eius et optima illius;
et ingressi contaminastis terram meam
et hereditatem meam posuistis in abominationem.</span>
	<span class="versiculo"><sup>8</sup> Sacerdotes non dixerunt:
&#x201c;Ubi est Dominus?&#x201d;.
Et tractantes legem nescierunt me,
et pastores praevaricati sunt in me,
et prophetae prophetaverunt in Baal
et, quae nihil prosunt, secuti sunt.</span>
	<span class="versiculo"><sup>9</sup> Propterea adhuc iudicio contendam vobiscum,
ait Dominus,
et cum filiis filiorum vestrorum disceptabo.</span>
	<span class="versiculo"><sup>10</sup> En transite ad insulas Cetthim et videte
et in Cedar mittite et considerate vehementer
et videte, si factum est huiuscemodi:</span>
	<span class="versiculo"><sup>11</sup> si mutavit gens deos,
et certe ipsi non sunt dii;
populus vero meus mutavit gloriam suam
in id, quod nihil prodest.</span>
	<span class="versiculo"><sup>12</sup> Obstupescite, caeli, super hoc
et inhorrescite supra modum,
dicit Dominus.</span>
	<span class="versiculo"><sup>13</sup> Duo enim mala fecit populus meus:
me dereliquerunt fontem aquae vivae,
ut foderent sibi cisternas,
cisternas dissipatas,
quae continere non valent aquas.</span>
	<span class="versiculo"><sup>14</sup> Numquid servus est Israel
aut vernaculus?
Quare ergo factus est in praedam?
Super eum rugierunt leones</span>
	<span class="versiculo"><sup>15</sup> et dederunt vocem suam;
posuerunt terram eius in solitudinem:
civitates eius exustae sunt,
et non est qui habitet in eis.</span>
	<span class="versiculo"><sup>16</sup> Filii quoque Mempheos et Taphnes
decalvabunt tibi verticem.</span>
	<span class="versiculo"><sup>17</sup> Numquid non istud factum est tibi,
quia dereliquisti Dominum Deum tuum
eo tempore, quo ducebat te per viam?</span>
	<span class="versiculo"><sup>18</sup> Et nunc quid tibi vis in via Aegypti,
ut bibas aquam Nili?
Et quid tibi cum via Assyriorum,
ut bibas aquam Fluminis?</span>
	<span class="versiculo"><sup>19</sup> Arguet te malitia tua,
et aversio tua increpabit te;
scito et vide quia malum et amarum est
reliquisse te Dominum Deum tuum et non esse timorem mei apud te,
dicit Dominus, Deus exercituum.</span>
	<span class="versiculo"><sup>20</sup> A saeculo confregisti iugum tuum,
rupisti vincula tua
et dixisti: &#x201c;Non serviam&#x201d;.
In omni enim colle sublimi
et sub omni ligno frondoso
tu prosternebaris meretrix.</span>
	<span class="versiculo"><sup>21</sup> Ego autem plantavi te vineam electam,
omne semen verum;
quomodo ergo conversa es
in palmites vineae alienae?</span>
	<span class="versiculo"><sup>22</sup> Si laveris te nitro
et multiplicaveris tibi herbam fullonum,
maculata es in iniquitate tua coram me,
dicit Dominus Deus.</span>
	<span class="versiculo"><sup>23</sup> Quomodo dicis: &#x201c;Non sum polluta,
post Baalim non ambulavi&#x201d;?
Vide viam tuam in convalle,
scito quid feceris:
camelus levis contorquens vias suas.</span>
	<span class="versiculo"><sup>24</sup> Onager assuetus in solitudine
in desiderio animae suae attrahit aerem;
libidinem eius quis avertet?
Omnes, qui quaerunt eam, non deficient,
in menstruis eius invenient eam.</span>
	<span class="versiculo"><sup>25</sup> Prohibe pedem tuum a nuditate
et guttur tuum a siti.
Et dixisti: &#x201c;Vanum est, nequaquam;
adamavi quippe alienos
et post eos ambulabo&#x201d;.</span>
	<span class="versiculo"><sup>26</sup> Quomodo confunditur fur, quando deprehenditur,
sic confusi sunt domus Israel,
ipsi et reges eorum, principes
et sacerdotes et prophetae eorum</span>
	<span class="versiculo"><sup>27</sup> dicentes ligno: &#x201c;Pater meus es tu&#x201d; et lapidi: &#x201c;Tu me genuisti&#x201d;.
Verterunt ad me tergum et non faciem,
sed in tempore afflictionis suae dicent:
&#x201c;Surge et libera nos!&#x201d;.</span>
	<span class="versiculo"><sup>28</sup> Ubi sunt dii tui, quos fecisti tibi?
Surgant et liberent te in tempore afflictionis tuae;
secundum numerum quippe civitatum tuarum
facti sunt dii tui, Iuda.</span>
	<span class="versiculo"><sup>29</sup> Quid vultis mecum iudicio contendere?
Omnes praevaricati estis in me,
dicit Dominus.</span>
	<span class="versiculo"><sup>30</sup> Frustra percussi filios vestros:
disciplinam non receperunt.
Devoravit gladius vester prophetas vestros:
quasi leo vastator.</span>
	<span class="versiculo"><sup>31</sup> O generatio, vos videte verbum Domini:
numquid solitudo factus sum Israeli
aut terra tenebrarum?
Quare ergo dixit populus meus: &#x201c;Recessimus,
non veniemus ultra ad te&#x201d;?</span>
	<span class="versiculo"><sup>32</sup> Numquid obliviscitur virgo ornamenti sui,
sponsa fasciae pectoralis suae?
Populus vero meus oblitus est mei
diebus innumeris.</span>
	<span class="versiculo"><sup>33</sup> Quam bene paras viam tuam
ad quaerendum amorem!
Et insuper in malum
docuisti vias tuas,</span>
	<span class="versiculo"><sup>34</sup> et in fimbriis tuis inventus est
sanguis animarum pauperum innocentium:
non effringentes invenisti eos;
sed in omnibus his</span>
	<span class="versiculo"><sup>35</sup> dixisti: &#x201c;Innocens ego sum,
propterea aversus est furor eius a me&#x201d;.
Ecce ego iudicio contendam tecum, eo quod dixeris: &#x201c;Non peccavi&#x201d;.</span>
	<span class="versiculo"><sup>36</sup> Quam leviter mutas vias tuas!
Et ab Aegypto confunderis,
sicut confusa es ab Assyria.</span>
	<span class="versiculo"><sup>37</sup> Nam et ab ista egredieris,
et manus tuae erunt super caput tuum,
quoniam obtrivit Dominus illos, quibus confisus es,
et nihil habebis prosperum in eis.</span>
</div>
