<div>
	<span class="capitulo">24</span>
	<span class="versiculo"><sup>1</sup> Ostendit mihi Dominus, et ecce duo calathi pleni ficis positi ante templum Domini, postquam transtulit Nabuchodonosor rex Babylonis Iechoniam filium Ioachim regem Iudae et principes eius et fabrum et inclusorem de Ierusalem et adduxit eos in Babylonem.</span>
	<span class="versiculo"><sup>2</sup> Calathus unus ficus bonas habebat nimis, ut solent ficus esse primi temporis; et calathus unus ficus habebat malas nimis, quae comedi non poterant, eo quod essent malae.</span>
	<span class="versiculo"><sup>3</sup> Et dixit Dominus ad me: &#x201c; Quid tu vides, Ieremia? &#x201d;. Et dixi: &#x201c; Ficus, ficus bonas, bonas valde, et malas, malas valde, quae comedi non possunt, eo quod sint malae &#x201d;.</span>
	<span class="versiculo"><sup>4</sup> Et factum est verbum Domini ad me dicens:</span>
	<span class="versiculo"><sup>5</sup> &#x201c; Haec dicit Dominus, Deus Israel: Sicut ficus hae bonae, sic cognoscam transmigrationem Iudae, quam emisi de loco isto in terram Chaldaeorum, in bonum.</span>
	<span class="versiculo"><sup>6</sup> Et ponam oculos meos super eos ad placandum et reducam eos in terram hanc et aedificabo eos et non destruam et plantabo eos et non evellam.</span>
	<span class="versiculo"><sup>7</sup> Et dabo eis cor, ut sciant me quia ego sum Dominus; et erunt mihi in populum, et ego ero eis in Deum, quia revertentur ad me in toto corde suo.</span>
	<span class="versiculo"><sup>8</sup> Et sicut ficus pessimae, quae comedi non possunt, eo quod sint malae, haec dicit Dominus, sic dabo Sedeciam regem Iudae et principes eius et reliquos de Ierusalem, qui remanserunt in terra hac et qui habitant in terra Aegypti.</span>
	<span class="versiculo"><sup>9</sup> Et dabo eos in vexationem afflictionemque omnibus regnis terrae, in opprobrium et in proverbium et in derisum et in maledictionem in universis locis, ad quae eieci eos.</span>
	<span class="versiculo"><sup>10</sup> Et mittam in eis gladium et famem et pestem, donec consumantur de terra, quam dedi eis et patribus eorum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
