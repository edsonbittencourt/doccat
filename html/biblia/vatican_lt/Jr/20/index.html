<div>
    <span class="capitulo">20</span>
    <span class="versiculo"><sup>1</sup> Et audivit Phassur filius Emmer sacerdos, qui constitutus erat princeps in domo Domini, Ieremiam prophetantem sermones istos;</span>
    <span class="versiculo"><sup>2</sup> et percussit Phassur Ieremiam prophetam et misit eum in nervum, quod erat in porta Beniamin superiore in domo Domini.</span>
    <span class="versiculo"><sup>3</sup> Cumque illuxisset in crastinum, eduxit Phassur Ieremiam de nervo; et dixit ad eum Ieremias: &#x201c; Non Phassur vocavit Dominus nomen tuum sed Pavorem undique.</span>
    <span class="versiculo"><sup>4</sup> Quia haec dicit Dominus: Ecce ego dabo te in pavorem, te et omnes amicos tuos, et corruent gladio inimicorum suorum, et oculi tui videbunt; et omnem Iudam dabo in manu regis Babylonis, et traducet eos in Babylonem et percutiet eos gladio.</span>
    <span class="versiculo"><sup>5</sup> Et dabo universam substantiam civitatis huius et omnem laborem eius omneque pretium et cunctos thesauros regum Iudae dabo in manu inimicorum eorum; et diripient eos et tollent et ducent in Babylonem.</span>
    <span class="versiculo"><sup>6</sup> Tu autem, Phassur et omnes habitatores domus tuae, ibitis in captivitatem; et in Babylonem venies et ibi morieris ibique sepelieris, tu et omnes amici tui, quibus prophetasti mendacium &#x201d;.</span>
    <span class="versiculo"><sup>7</sup> Seduxisti me, Domine, et seductus sum;
fortior me fuisti et invaluisti.
Factus sum in derisum tota die,
omnes subsannant me.</span>
    <span class="versiculo"><sup>8</sup> Quia quotiescumque loquor, vociferor,
iniquitatem et vastitatem clamito;
et factus est mihi sermo Domini
in opprobrium et in derisum tota die.</span>
    <span class="versiculo"><sup>9</sup> Et dixi: &#x201c; Non recordabor eius
neque loquar ultra in nomine illius &#x201d;.
Et factus est in corde meo quasi ignis exaestuans
claususque in ossibus meis:
et defeci, ferre non sustinens.</span>
    <span class="versiculo"><sup>10</sup> Audivi enim contumelias multorum
et terrorem in circuitu:
&#x201c; Denuntiate, et denuntiemus eum &#x201d;.
Omnes pacifici mei observabant lapsum meum:
&#x201c; Forte decipietur, et praevalebimus adversus eum
et consequemur ultionem ex eo &#x201d;.</span>
    <span class="versiculo"><sup>11</sup> Dominus autem mecum est quasi bellator fortis;
idcirco, qui persequuntur me,
cadent et infirmi erunt.
Confundentur vehementer, quia non prosperati sunt;
opprobrium sempiternum, quod numquam delebitur.</span>
    <span class="versiculo"><sup>12</sup> Et tu, Domine exercituum,
probator iusti, qui vides renes et cor,
videam, quaeso, ultionem tuam ex eis;
tibi enim revelavi causam meam.</span>
    <span class="versiculo"><sup>13</sup> Cantate Domino, laudate Dominum,
quia liberavit animam pauperis
de manu malorum.</span>
    <span class="versiculo"><sup>14</sup> Maledicta dies, in qua natus sum;
dies, in qua peperit me mater mea,
non sit benedicta.</span>
    <span class="versiculo"><sup>15</sup> Maledictus vir, qui annuntiavit patri meo
dicens: &#x201c; Natus est tibi puer masculus &#x201d;
et gaudio laetificavit eum;</span>
    <span class="versiculo"><sup>16</sup> sit homo ille, ut sunt civitates,
quas subvertit Dominus
et non paenituit eum:
audiat clamorem mane
et ululatum in tempore meridiano,</span>
    <span class="versiculo"><sup>17</sup> qui non me interfecit a vulva,
ut fieret mihi mater mea sepulcrum,
et vulva eius conceptus aeternus.</span>
    <span class="versiculo"><sup>18</sup> Quare de vulva egressus sum,
ut viderem laborem et dolorem,
et consumerentur in confusione dies mei?</span>
</div>
