<div>
    <span class="capitulo">38</span>
    <span class="versiculo"><sup>1</sup> Audivit autem Saphatias filius Matthan et Godolias filius Phassur et Iuchal filius Selemiae et Phassur filius Melchiae sermones, quos Ieremias loquebatur ad omnem populum dicens:</span>
    <span class="versiculo"><sup>2</sup> &#x201c; Haec dicit Dominus: Quicumque manserit in civitate hac, morietur gladio et fame et peste; qui autem profugerit ad Chaldaeos, vivet, et erit anima eius quasi spolium et vivet.</span>
    <span class="versiculo"><sup>3</sup> Haec dicit Dominus: Certe tradetur civitas haec in manu exercitus regis Babylonis, et capiet eam &#x201d;.</span>
    <span class="versiculo"><sup>4</sup> Et dixerunt principes regi: &#x201c; Rogamus, ut occidatur homo iste; de industria enim dissolvit manus virorum bellantium, qui remanserunt in civitate hac, et manus universi populi loquens ad eos iuxta verba haec; siquidem homo iste non quaerit pacem populo huic sed malum &#x201d;.</span>
    <span class="versiculo"><sup>5</sup> Et dixit rex Sedecias: &#x201c; Ecce ipse in manibus vestris est; nequit enim rex vobis quidquam negare &#x201d;.</span>
    <span class="versiculo"><sup>6</sup> Tulerunt ergo Ieremiam et proiecerunt eum in lacum Melchiae filii regis, qui erat in vestibulo custodiae. Et submiserunt Ieremiam funibus. Et in lacu non erat aqua sed lutum; descendit itaque Ieremias in caenum.</span>
    <span class="versiculo"><sup>7</sup> Audivit autem Abdemelech Aethiops, vir eunuchus, qui erat in domo regis, quod misissent Ieremiam in lacum; porro rex sedebat in porta Beniamin.</span>
    <span class="versiculo"><sup>8</sup> Et egressus est Abdemelech de domo regis et locutus est ad regem dicens:</span>
    <span class="versiculo"><sup>9</sup> &#x201c; Domine mi rex, malefecerunt viri isti omnia, quaecumque perpetrarunt contra Ieremiam prophetam, mittentes eum in lacum, ut moriatur ibi fame; non sunt enim panes ultra in civitate &#x201d;.</span>
    <span class="versiculo"><sup>10</sup> Praecepit itaque rex Abdemelech Aethiopi dicens: &#x201c; Tolle tecum hinc triginta viros et leva Ieremiam prophetam de lacu, antequam moriatur &#x201d;.</span>
    <span class="versiculo"><sup>11</sup> Assumptis ergo Abdemelech secum viris, ingressus est domum regis, in conclave, quod erat sub thesauro, et tulit inde pannos ex vestibus veteribus et scissis et submisit eos ad Ieremiam in lacum per funiculos.</span>
    <span class="versiculo"><sup>12</sup> Dixitque Abdemelech Aethiops ad Ieremiam: &#x201c; Pone veteres pannos et haec scissa sub scapuli et postea funes &#x201d;. Fecit ergo Ieremias sic;</span>
    <span class="versiculo"><sup>13</sup> et extraxerunt Ieremiam funibus et eduxerunt eum de lacu. Mansit autem Ieremias in vestibulo custodiae.</span>
    <span class="versiculo"><sup>14</sup> Et misit rex Sedecias et tulit ad se Ieremiam prophetam ad ostium tertium, quod erat in domo Domini; et dixit rex ad Ieremiam: &#x201c;Interrogo ego te sermonem, ne abscondas a me aliquid &#x201d;.</span>
    <span class="versiculo"><sup>15</sup> Dixit autem Ieremias ad Sedeciam: &#x201c; Si annuntiavero tibi, numquid non interficies me? Et si consilium dedero tibi, non me audies &#x201d;.</span>
    <span class="versiculo"><sup>16</sup> Iuravit ergo rex Sedecias Ieremiae clam dicens: &#x201c; Vivit Dominus, qui fecit nobis animam hanc, non occidam te et non tradam te in manu virorum istorum, qui quaerunt animam tuam &#x201d;.</span>
    <span class="versiculo"><sup>17</sup> Et dixit Ieremias ad Sedeciam: &#x201c; Haec dicit Dominus exercituum, Deus Israel: Si profectus exieris ad principes regis Babylonis, vivet anima tua, et civitas haec non succendetur igni, et salvus eris tu et domus tua;</span>
    <span class="versiculo"><sup>18</sup> si autem non exieris ad principes regis Babylonis, tradetur civitas haec in manu Chaldaeorum, et succendent eam igni, et tu non effugies de manu eorum &#x201d;.</span>
    <span class="versiculo"><sup>19</sup> Et dixit rex Sedecias ad Ieremiam: &#x201c; Sollicitus sum propter Iudaeos, qui transfugerunt ad Chaldaeos, ne forte tradar in manus eorum, et illudant mihi &#x201d;.</span>
    <span class="versiculo"><sup>20</sup> Respondit autem Ieremias: &#x201c; Non te tradent; audi, quaeso, vocem Domini, quam ego loquor ad te, et bene tibi erit, et vivet anima tua.</span>
    <span class="versiculo"><sup>21</sup> Quod si nolueris egredi, iste est sermo, quem ostendit mihi Dominus:</span>
    <span class="versiculo"><sup>22</sup> Ecce omnes mulieres, quae remanserunt in domo regis Iudae, educentur ad principes regis Babylonis et ipsae dicent:
&#x201c;Seduxerunt te et praevaluerunt adversum te
viri pacifici tui;
demersi sunt in caeno pedes tui,
illi autem recesserunt a te&#x201d;.</span>
    <span class="versiculo"><sup>23</sup> Et omnes uxores tuae et filii tui educentur ad Chaldaeos, et non effugies manus eorum, sed in manu regis Babylonis capieris; et civitatem hanc comburet igni &#x201d;.</span>
    <span class="versiculo"><sup>24</sup> Dixit ergo Sedecias ad Ieremiam: &#x201c; Nullus sciat verba haec, et non morieris.</span>
    <span class="versiculo"><sup>25</sup> Si autem audierint principes quia locutus sum tecum, et venerint ad te et dixerint tibi: &#x201c;Indica nobis, quid locutus sis cum rege, ne celes nos, et non te interficiemus, et quid locutus est tecum rex&#x201d;,</span>
    <span class="versiculo"><sup>26</sup> dices ad eos: &#x201c;Prostravi ego preces meas coram rege, ne me reduci iuberet in domum Ionathan, et ibi morerer&#x201d; &#x201d;.</span>
    <span class="versiculo"><sup>27</sup> Venerunt ergo omnes principes ad Ieremiam et interrogaverunt eum, et locutus est eis iuxta omnia verba, quae praeceperat ei rex; et cessaverunt ab eo: nihil enim fuerat auditum.</span>
    <span class="versiculo"><sup>28</sup> Mansit vero Ieremias in vestibulo custodiae usque ad diem, quo capta est Ierusalem.
Et factum est ut caperetur Ierusalem.</span>
</div>
