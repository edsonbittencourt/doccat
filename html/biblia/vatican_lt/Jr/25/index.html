<div>
    <span class="capitulo">25</span>
    <span class="versiculo"><sup>1</sup> Verbum, quod factum est ad Ieremiam de omni populo Iudae in anno quarto Ioachim filii Iosiae regis Iudae &#x2014; ipse est annus primus Nabuchodonosor regis Babylonis &#x2014;</span>
    <span class="versiculo"><sup>2</sup> quod locutus est Ieremias propheta ad omnem populum Iudae et ad universos habitatores Ierusalem dicens:</span>
    <span class="versiculo"><sup>3</sup> &#x201c; A tertio decimo anno Iosiae filii Amon regis Iudae usque ad diem hanc, iste tertius et vicesimus est annus, factum est verbum Domini ad me, et locutus sum ad vos de nocte consurgens et loquens, et non audistis.</span>
    <span class="versiculo"><sup>4</sup> Et misit Dominus ad vos omnes servos suos prophetas, consurgens diluculo mittensque; et non audistis neque inclinastis aures vestras, ut audiretis,</span>
    <span class="versiculo"><sup>5</sup> cum diceret: &#x201c;Revertimini unusquisque a via sua mala et a pessimis cogitationibus vestris, et habitabitis in terra, quam dedit Dominus vobis et patribus vestris, a saeculo et usque in saeculum;</span>
    <span class="versiculo"><sup>6</sup> et nolite ire post deos alienos, ut serviatis eis adoretisque eos, neque me ad iracundiam provocetis in operibus manuum vestrarum, et non affligam vos.</span>
    <span class="versiculo"><sup>7</sup> Et non audistis me, dicit Dominus, ut me ad iracundiam provocaretis in operibus manuum vestrarum, in malum vestrum&#x201d;.</span>
    <span class="versiculo"><sup>8</sup> Propterea haec dicit Dominus exercituum: Pro eo quod non audistis verba mea,</span>
    <span class="versiculo"><sup>9</sup> ecce ego mittam et assumam universas cognationes aquilonis, ait Dominus, et Nabuchodonosor regem Babylonis, servum meum, et adducam eos super terram istam et super habitatores eius et super omnes nationes, quae in circuitu illius sunt; et interficiam eos et ponam eos in stuporem et in sibilum et in ruinas sempiternas.</span>
    <span class="versiculo"><sup>10</sup> Perdamque ex eis vocem gaudii et vocem laetitiae, vocem sponsi et vocem sponsae, vocem molae et lumen lucernae,</span>
    <span class="versiculo"><sup>11</sup> et erit universa terra haec in solitudinem et in stuporem, et servient omnes gentes istae regi Babylonis septuaginta annis.</span>
    <span class="versiculo"><sup>12</sup> Cumque impleti fuerint septuaginta anni, visitabo super regem Babylonis et super gentem illam, dicit Dominus, iniquitatem eorum et super terram Chaldaeorum; et ponam illam in solitudines sempiternas.</span>
    <span class="versiculo"><sup>13</sup> Et adducam super terram illam omnia verba mea, quae locutus sum contra eam, omne, quod scriptum est in libro isto, quaecumque prophetavit Ieremias adversum omnes gentes.</span>
    <span class="versiculo"><sup>14</sup> Quia servient eis etiam illi, gentes multae et reges magni, et reddam eis secundum opera eorum et secundum facta manuum suarum &#x201d;.</span>
    <span class="versiculo"><sup>15</sup> Quia sic dicit Dominus, Deus Israel, ad me: &#x201c; Sume calicem vini furoris huius de manu mea et propinabis de illo cunctis gentibus, ad quas ego mittam te; 16 et bibent et turbabuntur et insanient a facie gladii, quem ego mittam inter eos &#x201d;.</span>
    <span class="versiculo"><sup>17</sup> Et accepi calicem de manu Domini et propinavi cunctis gentibus, ad quas misit me Dominus,</span>
    <span class="versiculo"><sup>18</sup> Ierusalem et civitatibus Iudae et regibus eius et principibus eius, ut darem eos in solitudinem et in stuporem, in sibilum et in maledictionem, sicut est dies ista;</span>
    <span class="versiculo"><sup>19</sup> pharaoni regi Aegypti et servis eius et principibus eius et omni populo eius;</span>
    <span class="versiculo"><sup>20</sup> et omni vulgo promiscuo et cunctis regibus terrae Us et cunctis regibus terrae Philisthim et Ascaloni et Gazae et Accaroni et reliquiis Azoti,</span>
    <span class="versiculo"><sup>21</sup> Edom et Moab et filiis Ammon;</span>
    <span class="versiculo"><sup>22</sup> et cunctis regibus Tyri et universis regibus Sidonis et regibus terrae insularum, qui sunt trans mare;</span>
    <span class="versiculo"><sup>23</sup> et Dedan et Thema et Buz et universis, qui attonsi sunt in comam;</span>
    <span class="versiculo"><sup>24</sup> et cunctis regibus Arabiae et cunctis regibus vulgi promiscui, qui habitant in deserto,</span>
    <span class="versiculo"><sup>25</sup> et cunctis regibus Zimri et cunctis regibus Elam et cunctis regibus Medorum,</span>
    <span class="versiculo"><sup>26</sup> cunctis quoque regibus aquilonis de prope et de longe, unicuique post fratrem suum et omnibus regnis terrae, quae super faciem eius sunt; et rex Sesach bibet post eos.</span>
    <span class="versiculo"><sup>27</sup> &#x201c; Et dices ad eos: Haec dicit Dominus exercituum, Deus Israel: Bibite et inebriamini et vomite; et cadite neque surgatis a facie gladii, quem ego mittam inter vos.</span>
    <span class="versiculo"><sup>28</sup> Cumque noluerint accipere calicem de manu tua, ut bibant, dices ad eos: Haec dicit Dominus exercituum: Bibentes bibetis;</span>
    <span class="versiculo"><sup>29</sup> quia ecce in civitate, super quam invocatum est nomen meum, ego incipio affligere, et vos immunes eritis? Non eritis immunes; gladium enim ego voco super omnes habitatores terrae, dicit Dominus exercituum.</span>
    <span class="versiculo"><sup>30</sup> Et tu prophetabis ad eos omnia verba haec et dices ad illos:
Dominus de excelso rugiet
et de habitaculo sancto suo dabit vocem suam;
rugiens rugiet super pascua sua,
celeuma quasi calcantium concinetur
adversus omnes habitatores terrae.</span>
    <span class="versiculo"><sup>31</sup> Pervenit sonitus usque ad extrema terrae,
quia iudicium Domino cum gentibus;
in iudicium venit ipse cum omni carne;
impios tradidit gladio,
dicit Dominus.</span>
    <span class="versiculo"><sup>32</sup> Haec dicit Dominus exercituum:
Ecce afflictio egreditur de gente in gentem,
et turbo magnus surgit a summitatibus terrae &#x201d;.</span>
    <span class="versiculo"><sup>33</sup> Et erunt interfecti Domini in die illa a summo terrae usque ad summum eius; non plangentur et non colligentur neque sepelientur: in sterquilinium super faciem terrae erunt.</span>
    <span class="versiculo"><sup>34</sup> Ululate, pastores, et clamate;
et volutamini vos in pulvere, optimates gregis,
quia completi sunt dies vestri ad occisionem
et ad dispersionem vestram,
et cadetis quasi vasa pretiosa.</span>
    <span class="versiculo"><sup>35</sup> Et peribit fuga a pastoribus,
et salvatio ab optimatibus gregis.</span>
    <span class="versiculo"><sup>36</sup> Vox clamoris pastorum
et ululatus optimatium gregis,
quia vastavit Dominus pascua eorum.</span>
    <span class="versiculo"><sup>37</sup> Et conticuerunt arva pacis
a facie irae furoris Domini.</span>
    <span class="versiculo"><sup>38</sup> Dereliquit quasi leo umbraculum suum,
quia facta est terra eorum in desolationem,
a facie irae violentae
et a facie irae furoris Domini.</span>
</div>
