<div>
    <span class="capitulo">37</span>
    <span class="versiculo"><sup>1</sup> Et regnavit rex Sedecias filius Iosiae pro Iechonia filio Ioachim; quem constituit regem Nabuchodonosor rex Babylonis in terra Iudae.</span>
    <span class="versiculo"><sup>2</sup> Et non oboedivit, ipse et servi eius et populus terrae, verbis Domini, quae locutus est in manu Ieremiae prophetae.</span>
    <span class="versiculo"><sup>3</sup> Et misit rex Sedecias Iuchal filium Selemiae et Sophoniam filium Maasiae sacerdotem ad Ieremiam prophetam dicens: &#x201c; Ora pro nobis Dominum Deum nostrum &#x201d;.</span>
    <span class="versiculo"><sup>4</sup> Ieremias autem libere ambulabat in medio populi; non enim miserant eum in custodiam carceris.</span>
    <span class="versiculo"><sup>5</sup> Igitur exercitus pharaonis egressus est de Aegypto, et audientes Chaldaei, qui obsidebant Ierusalem, huiuscemodi nuntium recesserunt ab Ierusalem.</span>
    <span class="versiculo"><sup>6</sup> Et factum est verbum Domini ad Ieremiam prophetam dicens:</span>
    <span class="versiculo"><sup>7</sup> &#x201c; Haec dicit Dominus, Deus Israel: Sic dicetis regi Iudae, qui misit vos ad me interrogandum: Ecce exercitus pharaonis, qui egressus est vobis in auxilium, revertetur in terram suam in Aegyptum;</span>
    <span class="versiculo"><sup>8</sup> et redient Chaldaei et bellabunt contra civitatem hanc et capient eam et succendent eam igni.</span>
    <span class="versiculo"><sup>9</sup> Haec dicit Dominus: Nolite decipere animas vestras dicentes: &#x201c;Euntes abibunt et recedent a nobis Chaldaei&#x201d;, quia non abibunt.</span>
    <span class="versiculo"><sup>10</sup> Sed et si percusseritis omnem exercitum Chaldaeorum, qui proeliantur adversum vos, et derelicti fuerint ex eis aliqui vulnerati, singuli de tentorio suo consurgent et incendent civitatem hanc igni &#x201d;.</span>
    <span class="versiculo"><sup>11</sup> Ergo cum recessisset exercitus Chaldaeorum ab Ierusalem propter exercitum pharaonis,</span>
    <span class="versiculo"><sup>12</sup> egressus est Ieremias de Ierusalem, ut iret in terram Beniamin et divideret ibi possessionem in conspectu populi.</span>
    <span class="versiculo"><sup>13</sup> Cumque pervenisset ad portam Beniamin, erat ibi custos portae nomine Ierias filius Selemiae filii Hananiae; et apprehendit Ieremiam prophetam dicens: &#x201c; Ad Chaldaeos profugis &#x201d;.</span>
    <span class="versiculo"><sup>14</sup> Et respondit Ieremias: &#x201c; Falsum est! Non fugio ad Chaldaeos &#x201d;. Et non audivit eum; sed comprehendit Ierias Ieremiam et adduxit eum ad principes.</span>
    <span class="versiculo"><sup>15</sup> Et irati sunt principes contra Ieremiam, quem caesum miserunt in carcerem, qui erat in domo Ionathan scribae; eam enim in carcerem fecerant.</span>
    <span class="versiculo"><sup>16</sup> Itaque ingressus est Ieremias in domum laci fornice tectam; et sedit ibi Ieremias diebus multis.</span>
    <span class="versiculo"><sup>17</sup> Mittens autem Sedecias rex tulit eum et interrogavit eum in domo sua abscondite et dixit: &#x201c; Putasne est sermo a Domino? &#x201d;. Et dixit Ieremias: &#x201c; Est &#x201d;; et ait: &#x201c;In manus regis Babylonis traderis &#x201d;.</span>
    <span class="versiculo"><sup>18</sup> Et dixit Ieremias ad regem Sedeciam: &#x201c; Quid peccavi tibi et servis tuis et populo isti, quia misistis me in domum carceris?</span>
    <span class="versiculo"><sup>19</sup> Ubi sunt prophetae vestri, qui prophetabant vobis et dicebant: &#x201c;Non veniet rex Babylonis super vos et super terram hanc&#x201d;?</span>
    <span class="versiculo"><sup>20</sup> Nunc ergo audi, obsecro, domine mi rex; valeat deprecatio mea in conspectu tuo, et ne me remittas in domum Ionathan scribae, ne moriar ibi &#x201d;.</span>
    <span class="versiculo"><sup>21</sup> Praecepit ergo rex Sedecias, ut traderetur Ieremias in vestibulo custodiae, et daretur ei torta panis cotidie ex vico Pistorum, donec consumerentur omnes panes de civitate. Et mansit Ieremias in vestibulo custodiae.</span>
</div>
