<div>
	<span class="capitulo">27</span>
	<span class="versiculo"><sup>1</sup> In principio regni Sedeciae filii Iosiae regis Iudae factum est verbum istud ad Ieremiam a Domino dicens:</span>
	<span class="versiculo"><sup>2</sup> &#x201c; Haec dicit Dominus ad me: Fac tibi vincula et iuga et pones ea in collo tuo</span>
	<span class="versiculo"><sup>3</sup> et mittes ea ad regem Edom et ad regem Moab et ad regem filiorum Ammon et ad regem Tyri et ad regem Sidonis in manu nuntiorum, qui venerunt Ierusalem ad Sedeciam regem Iudae;</span>
	<span class="versiculo"><sup>4</sup> et praecipies eis, ut ad dominos suos loquantur: Haec dicit Dominus exercituum, Deus Israel: Haec dicetis ad dominos vestros:</span>
	<span class="versiculo"><sup>5</sup> Ego feci terram et hominem et iumenta, quae sunt super faciem terrae, in fortitudine mea magna et in brachio meo extento et dedi eam ei, qui placuit in oculis meis.</span>
	<span class="versiculo"><sup>6</sup> Et nunc itaque ego dedi omnes terras istas in manu Nabuchodonosor regis Babylonis servi mei, insuper et bestias agri dedi ei, ut serviant illi;</span>
	<span class="versiculo"><sup>7</sup> et servient ei omnes gentes et filio eius et filio filii eius, donec veniat tempus terrae eius etiam ipsius; et servient ei gentes multae et reges magni.</span>
	<span class="versiculo"><sup>8</sup> Gens autem et regnum, quod non servierit Nabuchodonosor regi Babylonis, et quicumque non curvaverit collum suum sub iugo regis Babylonis, in gladio et in fame et in peste visitabo super gentem illam, ait Dominus, donec consumam eos in manu eius.</span>
	<span class="versiculo"><sup>9</sup> Vos ergo nolite audire prophetas vestros et divinos et somniatores et augures et maleficos, qui dicunt vobis: &#x201c;Non servietis regi Babylonis&#x201d;,</span>
	<span class="versiculo"><sup>10</sup> quia mendacium prophetant vobis, ut longe vos faciant de terra vestra, et eiciam vos, et pereatis.</span>
	<span class="versiculo"><sup>11</sup> Porro gens, quae subiecerit cervicem suam sub iugo regis Babylonis et servierit ei, dimittam eam in terra sua, dicit Dominus, et colet eam et habitabit in ea &#x201d;.</span>
	<span class="versiculo"><sup>12</sup> Et ad Sedeciam regem Iudae locutus sum secundum omnia verba haec dicens: &#x201c; Subicite colla vestra sub iugo regis Babylonis et servite ei et populo eius, et vivetis.</span>
	<span class="versiculo"><sup>13</sup> Quare moriemini tu et populus tuus gladio, fame et peste, sicut locutus est Dominus ad gentem, quae servire noluerit regi Babylonis?</span>
	<span class="versiculo"><sup>14</sup> Nolite audire verba prophetarum dicentium vobis: &#x201c;Non servietis regi Babylonis&#x201d;, quia mendacium ipsi loquuntur vobis.</span>
	<span class="versiculo"><sup>15</sup> Quia non misi eos, ait Dominus, et ipsi prophetant in nomine meo mendaciter, ut eiciam vos et pereatis, tam vos quam prophetae, qui vaticinantur vobis &#x201d;.</span>
	<span class="versiculo"><sup>16</sup> Et ad sacerdotes et ad populum istum locutus sum dicens: &#x201c; Haec dicit Dominus: Nolite audire verba prophetarum vestrorum, qui prophetant vobis dicentes: &#x201c;Ecce vasa domus Domini revertentur de Babylone nunc cito&#x201d;. Mendacium enim prophetant vobis.</span>
	<span class="versiculo"><sup>17</sup> Nolite ergo audire eos, sed servite regi Babylonis, ut vivatis. Quare datur haec civitas in solitudinem?</span>
	<span class="versiculo"><sup>18</sup> Et si prophetae sunt, et est verbum Domini in eis, occurrant Domino exercituum, ut non veniant vasa, quae derelicta fuerant in domo Domini et in domo regis Iudae et in Ierusalem, in Babylonem &#x201d;.</span>
	<span class="versiculo"><sup>19</sup> Quia haec dicit Dominus exercituum ad columnas et ad mare et ad bases et ad reliqua vasorum, quae remanserunt in civitate hac,</span>
	<span class="versiculo"><sup>20</sup> quae non tulit Nabuchodonosor rex Babylonis, cum transferret Iechoniam filium Ioachim regem Iudae de Ierusalem in Babylonem et omnes optimates Iudae et Ierusalem;</span>
	<span class="versiculo"><sup>21</sup> quia haec dicit Dominus exercituum, Deus Israel, ad vasa, quae derelicta sunt in domo Domini et in domo regis Iudae et Ierusalem:</span>
	<span class="versiculo"><sup>22</sup> &#x201c;In Babylonem transferentur et ibi erunt usque ad diem visitationis eorum, dicit Dominus; et afferri faciam ea et restitui in loco isto &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
