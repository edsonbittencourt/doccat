<div>
	<span class="capitulo">39</span>
	<span class="versiculo"><sup>1</sup> Anno nono Sedeciae regis Iudae, mense decimo, venit Nabuchodonosor rex Babylonis et omnis exercitus eius ad Ierusalem et obsidebant eam.</span>
	<span class="versiculo"><sup>2</sup> Undecimo autem anno Sedeciae, mense quarto, nona mensis, aperta est civitas;</span>
	<span class="versiculo"><sup>3</sup> et ingressi sunt omnes principes regis Babylonis et sederunt in porta Media: Nergelsereser Samegarnabu, Sarsachim princeps eunuchorum, Nergelsereser princeps magorum et omnes reliqui principes regis Babylonis.</span>
	<span class="versiculo"><sup>4</sup> Cumque vidisset eos Sedecias rex Iudae et omnes viri bellatores, fugerunt et egressi sunt nocte de civitate per viam horti regis et per portam, quae erat inter duos muros, et egressi sunt ad viam Arabae.</span>
	<span class="versiculo"><sup>5</sup> Persecutus est autem eos exercitus Chaldaeorum; et comprehenderunt Sedeciam in campestribus Iericho et captum adduxerunt ad Nabuchodonosor regem Babylonis in Rebla, quae est in terra Emath; et locutus est ad eum iudicia.</span>
	<span class="versiculo"><sup>6</sup> Et occidit rex Babylonis filios Sedeciae in Rebla in oculis eius, et omnes nobiles Iudae occidit rex Babylonis;</span>
	<span class="versiculo"><sup>7</sup> oculos quoque Sedeciae eruit et vinxit eum compedibus, ut duceretur in Babylonem.</span>
	<span class="versiculo"><sup>8</sup> Domum quoque regis et domum vulgi succenderunt Chaldaei igni; et murum Ierusalem subverterunt.</span>
	<span class="versiculo"><sup>9</sup> Et reliquias populi, quae remanserant in civitate, et perfugas, qui transfugerant ad eum, et superfluos artificum, qui remanserant, transtulit Nabuzardan magister satellitum in Babylonem.</span>
	<span class="versiculo"><sup>10</sup> Et de plebe pauperum, qui nihil penitus habebant, dimisit Nabuzardan magister satellitum in terra Iudae; et dedit eis vineas et agros in die illa.</span>
	<span class="versiculo"><sup>11</sup> Praeceperat autem Nabuchodonosor rex Babylonis de Ieremia Nabuzardan magistro satellitum dicens:</span>
	<span class="versiculo"><sup>12</sup> &#x201c; Tolle illum et pone super eum oculos tuos nihilque ei mali facias, sed, ut voluerit, sic facies ei &#x201d;.</span>
	<span class="versiculo"><sup>13</sup> Misit ergo Nabuzardan princeps satellitum et Nabusezban princeps eunuchorum et Nergelsereser princeps magorum et omnes optimates regis Babylonis</span>
	<span class="versiculo"><sup>14</sup> miserunt et tulerunt Ieremiam de vestibulo custodiae et tradiderunt eum Godoliae filio Ahicam filii Saphan, ut duceret domum. Et habitavit in populo.</span>
	<span class="versiculo"><sup>15</sup> Ad Ieremiam autem factus fuerat sermo Domini, cum clausus esset in vestibulo custodiae, dicens:</span>
	<span class="versiculo"><sup>16</sup> &#x201c; Vade et dic Abdemelech Aethiopi dicens: Haec dicit Dominus exercituum, Deus Israel: Ecce ego inducam sermones meos super civitatem hanc in malum et non in bonum; et erunt in conspectu tuo in die illa.</span>
	<span class="versiculo"><sup>17</sup> Et liberabo te in die illa, ait Dominus, et non traderis in manus virorum, quos tu formidas;</span>
	<span class="versiculo"><sup>18</sup> sed eruens liberabo te, et gladio non cades, sed erit tibi anima tua quasi spolium, quia in me habuisti fiduciam &#x201d;, ait Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
