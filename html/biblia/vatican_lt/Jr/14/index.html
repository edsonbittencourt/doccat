<div>
    <span class="capitulo">14</span>
    <span class="versiculo"><sup>1</sup> Quod factum est verbum Domini ad Ieremiam de sic citate.</span>
    <span class="versiculo"><sup>2</sup> Luget Iuda,
et portae eius languescunt
et contristatae iacent in terra,
et clamor Ierusalem ascendit.</span>
    <span class="versiculo"><sup>3</sup> Maiores eorum miserunt minores suos ad aquam:
venerunt ad cisternas,
non invenerunt aquam;
reportaverunt vasa sua vacua,
confusi sunt et afflicti
et operuerunt capita sua.</span>
    <span class="versiculo"><sup>4</sup> Propter terrae vastitatem,
quia non venit pluvia in terram,
confusi sunt agricolae,
operuerunt capita sua.</span>
    <span class="versiculo"><sup>5</sup> Nam et cerva in agro peperit et reliquit,
quia non erat herba.</span>
    <span class="versiculo"><sup>6</sup> Et onagri steterunt in collibus,
traxerunt aerem quasi thoes;
defecerunt oculi eorum,
quia non erat herba.</span>
    <span class="versiculo"><sup>7</sup> &#x201c; Si iniquitates nostrae testificantur adversus nos,
Domine, fac propter nomen tuum,
quoniam multae sunt aversiones nostrae,
tibi peccavimus.</span>
    <span class="versiculo"><sup>8</sup> Exspectatio Israel,
salvator eius in tempore tribulationis,
quare quasi peregrinus es in terra
et quasi viator declinans ad pernoctandum?</span>
    <span class="versiculo"><sup>9</sup> Quare es velut vir attonitus,
ut fortis, qui non potest salvare?
Tu autem in medio nostri es, Domine,
et nomen tuum invocatum est super nos;
ne derelinquas nos &#x201d;.</span>
    <span class="versiculo"><sup>10</sup> Haec dicit Dominus populo huic: &#x201c; Ita diligunt vagari, pedes suos non prohibent et Domino non placent &#x201d;. Nunc recordatus est iniquitatum eorum et visitat peccata eorum.</span>
    <span class="versiculo"><sup>11</sup> Et dixit Dominus ad me: &#x201c; Noli orare pro populo isto in bonum.</span>
    <span class="versiculo"><sup>12</sup> Cum ieiunaverint, non exaudiam preces eorum; et, si obtulerint holocautomata et oblationes, non suscipiam ea; quoniam gladio et fame et peste consumam eos &#x201d;.</span>
    <span class="versiculo"><sup>13</sup> Et dixi: &#x201c; Heu, Domine Deus! Ecce prophetae dicunt eis: &#x201c;Non videbitis gladium, et fames non erit in vobis, sed pacem veram dabit vobis in loco isto&#x201d; &#x201d;.</span>
    <span class="versiculo"><sup>14</sup> Et dixit Dominus ad me: &#x201c; Falso prophetae vaticinantur in nomine meo: non misi eos et non praecepi eis neque locutus sum ad eos; visionem mendacem et divinationem et fraudulentiam et seductionem cordis sui prophetant vobis.</span>
    <span class="versiculo"><sup>15</sup> Idcirco haec dicit Dominus contra prophetas, qui prophetant in nomine meo, quos ego non misi, dicentes: &#x201c;Gladius et fames non erit in terra hac&#x201d;: In gladio et fame consumentur prophetae illi;</span>
    <span class="versiculo"><sup>16</sup> et homines, quibus prophetant, erunt proiecti in viis Ierusalem prae fame et gladio, et non erit qui sepeliat eos: ipsi et uxores eorum, filii et filiae eorum, et effundam super eos malum suum.</span>
    <span class="versiculo"><sup>17</sup> Et dices ad eos verbum istud:
Deducant oculi mei lacrimam
per noctem et diem, et non taceant,
quoniam contritione magna contrita est
virgo filia populi mei,
plaga pessima vehementer.</span>
    <span class="versiculo"><sup>18</sup> Si egressus fuero ad agros,
ecce occisi gladio;
et, si introiero in civitatem,
ecce attenuati fame;
propheta quoque et sacerdos
abierunt per terram nescientes &#x201d;.</span>
    <span class="versiculo"><sup>19</sup> Numquid proiciens abiecisti Iudam,
aut Sion abominata est anima tua?
Quare ergo percussisti nos,
ita ut nulla sit sanitas?
Exspectavimus pacem, et non est bonum,
et tempus curationis, et ecce turbatio.</span>
    <span class="versiculo"><sup>20</sup> Cognovimus, Domine, impietates nostras,
iniquitates patrum nostrorum, quia peccavimus tibi.</span>
    <span class="versiculo"><sup>21</sup> Ne des nos in opprobrium propter nomen tuum,
ne facias contumeliam solio gloriae tuae;
recordare, ne irritum facias foedus tuum nobiscum.</span>
    <span class="versiculo"><sup>22</sup> Numquid sunt in sculptilibus gentium, qui pluant,
aut caeli possunt dare imbres?
Nonne tu es Dominus Deus noster,
quem exspectamus?
Tu enim fecisti omnia haec.</span>
</div>
