<div>
	<span class="capitulo">22</span>
	<span class="versiculo"><sup>1</sup> Haec dicit Dominus: &#x201c; Descende in domum regis Iudae et loqueris ibi verbum hoc</span>
	<span class="versiculo"><sup>2</sup> et dices: Audi verbum Domini, rex Iudae, qui sedes super solium David, tu et servi tui et populus tuus, qui ingredimini per portas istas.</span>
	<span class="versiculo"><sup>3</sup> Haec dicit Dominus: Facite iudicium et iustitiam et liberate vi oppressum de manu expoliantis et advenam et pupillum et viduam nolite affligere neque opprimatis inique et sanguinem innocentem ne effundatis in loco isto.</span>
	<span class="versiculo"><sup>4</sup> Si enim facientes feceritis verbum istud, ingredientur per portas domus huius reges, sedentes de genere David super thronum eius et ascendentes currus et equos, ipsi et servi et populus eorum.</span>
	<span class="versiculo"><sup>5</sup> Quod si non audieritis verba haec, in memetipso iuravi, dicit Dominus, quia in solitudinem erit domus haec.</span>
	<span class="versiculo"><sup>6</sup> Quia haec dicit Dominus super domum regis Iudae:
Galaad tu mihi,
caput Libani,
verumtamen ponam te solitudinem,
urbes inhabitabiles,</span>
	<span class="versiculo"><sup>7</sup> et sanctificabo super te
interficientem virum et arma eius,
et succident electas cedros tuas
et praecipitabunt in ignem.</span>
	<span class="versiculo"><sup>8</sup> Et pertransibunt gentes multae per civitatem hanc, et dicet unusquisque proximo suo: &#x201c;Quare fecit Dominus sic civitati huic grandi?&#x201d;.</span>
	<span class="versiculo"><sup>9</sup> Et respondebunt: &#x201c;Eo quod dereliquerint pactum Domini Dei sui et adoraverint deos alienos et servierint eis&#x201d; &#x201d;.</span>
	<span class="versiculo"><sup>10</sup> Nolite flere mortuum
neque lugeatis super eum fletu;
plangite eum, qui egreditur,
quia non revertetur ultra
nec videbit terram nativitatis suae.</span>
	<span class="versiculo"><sup>11</sup> Quia haec dicit Dominus ad Sellum filium Iosiae regem Iudae, qui regnavit pro Iosia patre suo: &#x201c; Qui egressus est de loco isto, non revertetur huc amplius,</span>
	<span class="versiculo"><sup>12</sup> sed in loco, ad quem transtulerunt eum, ibi morietur et terram istam non videbit amplius &#x201d;.</span>
	<span class="versiculo"><sup>13</sup> Vae, qui aedificat domum suam in iniustitia
et cenacula sua non in iudicio,
proximum suum servire facit gratis
et mercedem eius non reddet ei;</span>
	<span class="versiculo"><sup>14</sup> qui dicit: &#x201c; Aedificabo mihi domum latam
et cenacula spatiosa &#x201d;;
qui aperit sibi fenestras
et facit laquearia cedrina
pingitque sinopide!</span>
	<span class="versiculo"><sup>15</sup> Numquid regnabis,
quoniam gloriaris in cedris?
Pater tuus numquid non comedit et bibit?
Sed fecit iudicium et iustitiam,
tunc bene erat ei.</span>
	<span class="versiculo"><sup>16</sup> Iudicavit causam pauperis et egeni,
tunc bene.
&#x201c; Numquid non hoc est nosse me? &#x201d;,
dicit Dominus.</span>
	<span class="versiculo"><sup>17</sup> Tui vero oculi et cor tuum nonnisi ad avaritiam
et ad sanguinem innocentem fundendum
et ad calumniam et ad oppressionem faciendam.</span>
	<span class="versiculo"><sup>18</sup> Propterea haec dicit Dominus ad Ioachim filium Iosiae regem Iudae:
&#x201c; Non plangent eum:
&#x201c;Vae, frater meus!&#x201d; et &#x201c;Vae, soror!&#x201d;.
Non concrepabunt ei:
&#x201c;Vae, domine!&#x201d; et &#x201c;Vae, inclite!&#x201d;.</span>
	<span class="versiculo"><sup>19</sup> Sepultura asini sepelietur,
tractus et proiectus longe
extra portas Ierusalem &#x201d;.</span>
	<span class="versiculo"><sup>20</sup> Ascende Libanum et clama
et in Basan da vocem tuam
et clama de Abarim,
quia contriti sunt omnes amatores tui.</span>
	<span class="versiculo"><sup>21</sup> Locutus sum ad te in securitate tua,
et dixisti: &#x201c; Non audiam! &#x201d;.
Haec est via tua ab adulescentia tua,
quia non audisti vocem meam.</span>
	<span class="versiculo"><sup>22</sup> Omnes pastores tuos pascet ventus,
et amatores tui in captivitatem ibunt,
quia tunc confunderis et erubesces
ab omni malitia tua.</span>
	<span class="versiculo"><sup>23</sup> Quae sedes in Libano
et nidificas in cedris,
quomodo congemisces,
cum venerint tibi dolores
quasi dolores parturientis!</span>
	<span class="versiculo"><sup>24</sup> &#x201c; Vivo ego, dicit Dominus, quia si fuerit Iechonias, filius Ioachim rex Iudae, anulus in manu dextera mea, inde evellam eum</span>
	<span class="versiculo"><sup>25</sup> et dabo te in manu quaerentium animam tuam et in manu, quorum tu formidas faciem, in manu Nabuchodonosor, regis Babylonis, et in manu Chaldaeorum;</span>
	<span class="versiculo"><sup>26</sup> et mittam te et matrem tuam, quae genuit te, in terram alienam, in qua nati non estis, ibique moriemini;</span>
	<span class="versiculo"><sup>27</sup> et in terram, ad quam ipsi levant animam suam, ut revertantur, illuc non revertentur &#x201d;.</span>
	<span class="versiculo"><sup>28</sup> Numquid vas despectum et contritum, vir iste Iechonias? Numquid vas absque omni voluptate? Quare abiecti sunt, ipse et semen eius, et proiecti in terram, quam ignoraverunt?</span>
	<span class="versiculo"><sup>29</sup> Terra, terra, terra, audi sermonem Domini!</span>
	<span class="versiculo"><sup>30</sup> Haec dicit Dominus: &#x201c; Scribite virum istum sterilem, virum, qui in diebus suis non prosperabitur; nec enim erit de semine eius vir, qui sedeat super solium David et potestatem habeat ultra in Iuda &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
