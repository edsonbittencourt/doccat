<div>
    <span class="capitulo">6</span>
    <span class="versiculo"><sup>1</sup> Fugite, filii Beniamin,
de medio Ierusalem;
et in Thecua clangite bucina
et super Bethcharem levate vexillum,
quia malum visum est ab aquilone
et contritio magna.</span>
    <span class="versiculo"><sup>2</sup> Speciosam et delicatam silere feci
filiam Sion.</span>
    <span class="versiculo"><sup>3</sup> Ad eam venient pastores et greges eorum,
figent in ea tentoria in circuitu;
pascet unusquisque partem suam.</span>
    <span class="versiculo"><sup>4</sup> &#x201c; Sanctificate super eam bellum,
consurgite, et ascendamus in meridie;
vae nobis, quia declinavit dies,
quia longiores factae sunt umbrae vesperi!</span>
    <span class="versiculo"><sup>5</sup> Surgite, et ascendamus in nocte
et dissipemus domos eius &#x201d;.</span>
    <span class="versiculo"><sup>6</sup> Quia haec dicit Dominus exercituum:
&#x201c; Caedite lignum eius
et fundite circa Ierusalem aggerem;
haec est civitas visitationis,
omnis calumnia in medio eius.</span>
    <span class="versiculo"><sup>7</sup> Sicut effluere facit cisterna aquam suam,
sic illa effluere facit malitiam suam;
violentia et vastitas auditur in ea,
coram me semper afflictio et plaga.</span>
    <span class="versiculo"><sup>8</sup> Erudire, Ierusalem,
ne forte recedat anima mea a te,
ne forte ponam te desertam,
terram inhabitabilem &#x201d;.</span>
    <span class="versiculo"><sup>9</sup> Haec dicit Dominus exercituum:
&#x201c; Usque ad racemum colligent quasi in vinea
reliquias Israel.
Converte manum tuam
quasi vindemiator ad palmites &#x201d;.</span>
    <span class="versiculo"><sup>10</sup> Cui loquar et quem contestabor, ut audiat?
Ecce incircumcisae aures eorum,
et audire non possunt;
ecce verbum Domini factum est eis in opprobrium,
et non suscipient illud.</span>
    <span class="versiculo"><sup>11</sup> Idcirco furore Domini plenus sum,
laboravi sustinens.
&#x201c; Effunde super parvulum foris
et super concilium iuvenum simul;
etiam vir cum muliere capietur,
senex cum pleno dierum.</span>
    <span class="versiculo"><sup>12</sup> Et transibunt domus eorum ad alteros,
agri et uxores pariter,
quia extendam manum meam
super habitantes terram &#x201d;,
dicit Dominus.</span>
    <span class="versiculo"><sup>13</sup> A minore quippe usque ad maiorem
omnes avaritiae student,
et a propheta usque ad sacerdotem
cuncti faciunt dolum.</span>
    <span class="versiculo"><sup>14</sup> Et curant contritionem populi mei in levitate
dicentes: &#x201c; Pax, pax &#x201d;; et non est pax.</span>
    <span class="versiculo"><sup>15</sup> Confusi sunt, quia abominationem fecerunt;
quin potius confusione non sunt confusi
et erubescere nescierunt.
&#x201c; Quam ob rem cadent inter ruentes;
tempore, quo visitavero eos, corruent &#x201d;,
dicit Dominus.</span>
    <span class="versiculo"><sup>16</sup> Haec dicit Dominus:
&#x201c; State super vias et videte
et interrogate de semitis antiquis,
quae sit via bona, et ambulate in ea
et invenietis refrigerium animabus vestris &#x201d;.
Et dixerunt: &#x201c; Non ambulabimus! &#x201d;.</span>
    <span class="versiculo"><sup>17</sup> Et constitui super vos speculatores:
&#x201c; Audite vocem tubae &#x201d;.
Et dixerunt: &#x201c; Non audiemus! &#x201d;.</span>
    <span class="versiculo"><sup>18</sup> Ideo audite, gentes,
et cognosce, congregatio,
quanta ego faciam eis.</span>
    <span class="versiculo"><sup>19</sup> Audi terra: &#x201c; Ecce ego adducam mala super populum istum,
fructum cogitationum eorum,
quia verba mea non audierunt
et legem meam proiecerunt.</span>
    <span class="versiculo"><sup>20</sup> Ut quid mihi tus, quod de Saba venit,
et calamus suave olens de terra longinqua?
Holocautomata vestra non sunt accepta,
et victimae vestrae non placent mihi &#x201d;.</span>
    <span class="versiculo"><sup>21</sup> Propterea haec dicit Dominus:
&#x201c; Ecce ego dabo in populum istum offendicula,
et offendent in eis patres et filii simul,
vicinus et proximus peribunt &#x201d;.</span>
    <span class="versiculo"><sup>22</sup> Haec dicit Dominus:
&#x201c; Ecce populus venit de terra aquilonis,
et gens magna consurget a finibus terrae;</span>
    <span class="versiculo"><sup>23</sup> arcum et acinacem arripiet,
crudelis est et non miserebitur;
vox eorum quasi mare sonabit,
et super equos ascendent,
praeparati quasi vir ad proelium
adversum te, filia Sion &#x201d;.</span>
    <span class="versiculo"><sup>24</sup> &#x201c; Audivimus famam eius;
dissolutae sunt manus nostrae,
tribulatio apprehendit nos,
dolores ut parturientem &#x201d;.</span>
    <span class="versiculo"><sup>25</sup> Nolite exire ad agros
et in via ne ambuletis,
quoniam gladius inimici,
pavor in circuitu.</span>
    <span class="versiculo"><sup>26</sup> Filia populi mei, accingere cilicio
et volutare in cinere,
luctum unigeniti fac tibi,
planctum amarum,
quia repente veniet vastator super nos.</span>
    <span class="versiculo"><sup>27</sup> Probatorem dedi te in populo meo;
et scies et probabis viam eorum.</span>
    <span class="versiculo"><sup>28</sup> Omnes isti principes rebelles,
ambulantes fraudulenter.
Aes et ferrum,
omnia isti corrumpunt.</span>
    <span class="versiculo"><sup>29</sup> Sufflavit sufflatorium in igne,
consumptum est plumbum;
frustra conflavit conflator,
scoriae enim non sunt separatae.</span>
    <span class="versiculo"><sup>30</sup> Argentum reprobum vocate eos,
quia Dominus proiecit illos.</span>
</div>
