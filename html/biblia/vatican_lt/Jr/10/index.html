<div>
	<span class="capitulo">10</span>
	<span class="versiculo"><sup>1</sup> Audite verbum, quod locutus est Dominus super vos, domus Israel.</span>
	<span class="versiculo"><sup>2</sup> Haec dicit Dominus:
&#x201c; Iuxta vias gentium nolite discere
et a signis caeli nolite metuere,
quae timent gentes,</span>
	<span class="versiculo"><sup>3</sup> quia leges populorum vanae sunt.
Quia lignum de saltu praecidit
opus manuum artificis in ascia,</span>
	<span class="versiculo"><sup>4</sup> argento et auro decoravit illud,
clavis et malleis firmavit,
ut non moveatur;</span>
	<span class="versiculo"><sup>5</sup> sicut formido in cucumerario sunt
et non loquentur,
portantur, quia incedere non valent:
nolite ergo timere ea,
quia nec male possunt facere nec bene &#x201d;.</span>
	<span class="versiculo"><sup>6</sup> Non est similis tui, Domine;
magnus es tu,
et magnum nomen tuum in fortitudine.</span>
	<span class="versiculo"><sup>7</sup> Quis non timebit te, o rex gentium?
Te enim decet,
quoniam inter cunctos sapientes gentium
et in universis regnis earum nullus est similis tui.</span>
	<span class="versiculo"><sup>8</sup> Pariter insipientes et fatui sunt;
doctrina vanitatis eorum lignum est.</span>
	<span class="versiculo"><sup>9</sup> Argentum involutum, quod de Tharsis affertur,
et aurum de Ophaz,
opus artificis et manuum aurificis,
hyacinthus et purpura indumentum eorum;
opus artificum universa haec.</span>
	<span class="versiculo"><sup>10</sup> Dominus autem Deus verus est,
ipse Deus vivens et rex sempiternus;
ab indignatione eius commovebitur terra,
et non sustinebunt gentes comminationem eius.</span>
	<span class="versiculo"><sup>11</sup> Sic ergo dicetis eis: &#x201c; Dii, qui caelos et terram non fecerunt, pereant de terra et de his, quae sub caelis sunt &#x201d;.</span>
	<span class="versiculo"><sup>12</sup> Qui fecit terram in fortitudine sua,
firmavit orbem in sapientia sua
et prudentia sua extendit caelos.</span>
	<span class="versiculo"><sup>13</sup> Ad vocem suam dat multitudinem aquarum in caelo
et elevat nebulas ab extremitatibus terrae;
fulgura in pluviam facit
et educit ventum de thesauris suis.</span>
	<span class="versiculo"><sup>14</sup> Stultus factus est omnis homo absque scientia;
confusus est omnis artifex in sculptili,
quoniam falsum est, quod conflavit,
et non est spiritus in eis.</span>
	<span class="versiculo"><sup>15</sup> Vana sunt et opus risu dignum;
in tempore visitationis suae peribunt.</span>
	<span class="versiculo"><sup>16</sup> Non est his similis pars Iacob:
qui enim formavit omnia, ipse est,
et Israel tribus hereditatis eius,
Dominus exercituum nomen illi.</span>
	<span class="versiculo"><sup>17</sup> Congrega de terra sarcinam tuam,
quae habitas in obsidione,</span>
	<span class="versiculo"><sup>18</sup> quia haec dicit Dominus:
&#x201c; Ecce ego longe proiciam habitatores terrae in hac vice
et tribulabo eos, ita ut inveniant me &#x201d;.</span>
	<span class="versiculo"><sup>19</sup> Vae mihi super contritione mea,
pessima plaga mea!
Ego autem dixi:
&#x201c; Plane haec infirmitas mea est,
et portabo illam &#x201d;.</span>
	<span class="versiculo"><sup>20</sup> Tabernaculum meum vastatum est, omnes funiculi mei dirupti sunt;
filii mei exierunt a me et non subsistunt,
non est qui extendat ultra tentorium meum
et erigat pelles meas.</span>
	<span class="versiculo"><sup>21</sup> Quia stulte egerunt pastores
et Dominum non quaesierunt;
propterea non prosperati sunt,
et omnis grex eorum dispersus est.</span>
	<span class="versiculo"><sup>22</sup> Vox auditionis ecce venit
et commotio magna de terra aquilonis,
ut ponat civitates Iudae solitudinem
et habitaculum thoum.</span>
	<span class="versiculo"><sup>23</sup> &#x201c; Scio, Domine, quia non est hominis via eius,
nec viri est, ut ambulet et dirigat gressus suos.</span>
	<span class="versiculo"><sup>24</sup> Corripe me, Domine,
verumtamen in iudicio et non in furore tuo,
ne forte ad nihilum redigas me &#x201d;.</span>
	<span class="versiculo"><sup>25</sup> Effunde indignationem tuam super gentes,
quae non cognoverunt te,
et super cognationes,
quae nomen tuum non invocaverunt;
quia comederunt Iacob
et devoraverunt eum
et consumpserunt illum
et pascua eius dissipaverunt.</span>
</div>
