<div>
	<span class="capitulo">26</span>
	<span class="versiculo"><sup>1</sup> In principio regni Ioachim filii Iosiae regis Iudae factum est verbum istud a Domino dicens:</span>
	<span class="versiculo"><sup>2</sup> &#x201c; Haec dicit Dominus: Sta in atrio domus Domini et loqueris ad omnes civitates Iudae, de quibus veniunt, ut adorent in domo Domini, universos sermones, quos ego mandavi tibi, ut loquaris ad eos: noli subtrahere verbum,</span>
	<span class="versiculo"><sup>3</sup> si forte audiant et convertantur unusquisque a via sua mala, et paeniteat me mali, quod cogito facere eis propter malitiam operum eorum.</span>
	<span class="versiculo"><sup>4</sup> Et dices ad eos: Haec dicit Dominus: Si non audieritis me, ut ambuletis in lege mea, quam dedi vobis,</span>
	<span class="versiculo"><sup>5</sup> ut audiatis sermones servorum meorum prophetarum, quos ego misi ad vos de nocte consurgens et dirigens, et non audistis,</span>
	<span class="versiculo"><sup>6</sup> dabo domum istam sicut Silo et urbem hanc dabo in maledictionem cunctis gentibus terrae &#x201d;.</span>
	<span class="versiculo"><sup>7</sup> Et audierunt sacerdotes et prophetae et omnis populus Ieremiam loquentem verba haec in domo Domini.</span>
	<span class="versiculo"><sup>8</sup> Cumque complesset Ieremias loquens omnia, quae praeceperat ei Dominus, ut loqueretur ad universum populum, apprehenderunt eum sacerdotes et prophetae et omnis populus dicens: &#x201c; Morte moriaris!</span>
	<span class="versiculo"><sup>9</sup> Quare prophetasti in nomine Domini dicens: &#x201c;Sicut Silo erit domus haec, et urbs ista desolabitur, eo quod non sit habitator&#x201d;? &#x201d;.
Et congregatus est omnis populus adversus Ieremiam in domo Domini.</span>
	<span class="versiculo"><sup>10</sup> Et audierunt principes Iudae verba haec et ascenderunt de domo regis in domum Domini et sederunt in introitu portae domus Domini Novae.</span>
	<span class="versiculo"><sup>11</sup> Et locuti sunt sacerdotes et prophetae ad principes et ad omnem populum dicentes: &#x201c; Iudicium mortis est viro huic, quia prophetavit adversus civitatem istam, sicut audistis auribus vestris &#x201d;.</span>
	<span class="versiculo"><sup>12</sup> Et ait Ieremias ad omnes principes et ad universum populum dicens: &#x201c; Dominus misit me, ut prophetarem ad domum istam et ad civitatem hanc omnia verba, quae audistis.</span>
	<span class="versiculo"><sup>13</sup> Nunc ergo bonas facite vias vestras et opera vestra et audite vocem Domini Dei vestri, et paenitebit Dominum mali, quod locutus est adversum vos.</span>
	<span class="versiculo"><sup>14</sup> Ego autem ecce in manibus vestris sum; facite mihi, quod bonum et rectum est in oculis vestris.</span>
	<span class="versiculo"><sup>15</sup> Verumtamen scitote et cognoscite quod si occideritis me, sanguinem innocentem tradetis contra vosmetipsos et contra civitatem istam et habitatores eius; in veritate enim misit me Dominus ad vos, ut loquerer in auribus vestris omnia verba haec &#x201d;.</span>
	<span class="versiculo"><sup>16</sup> Et dixerunt principes et omnis populus ad sacerdotes et prophetas: &#x201c; Non est viro huic iudicium mortis, quia in nomine Domini Dei nostri locutus est ad nos &#x201d;.</span>
	<span class="versiculo"><sup>17</sup> Surrexerunt ergo viri de senioribus terrae et dixerunt ad omnem coetum populi loquentes:</span>
	<span class="versiculo"><sup>18</sup> &#x201c; Michaeas Morasthites fuit propheta in diebus Ezechiae regis Iudae et ait ad omnem populum Iudae dicens: &#x201c;Haec dicit Dominus exercituum:
Sion quasi ager arabitur,
et Ierusalem in acervum lapidum erit,
et mons domus in excelsa silvarum&#x201d;.</span>
	<span class="versiculo"><sup>19</sup> Numquid morte condemnavit eum Ezechias rex Iudae et omnis Iuda? Numquid non timuerunt Dominum et deprecati sunt faciem Domini, et paenituit Dominum mali, quod locutus fuerat adversum eos? Et nos facimus malum grande contra animas nostras! &#x201d;.</span>
	<span class="versiculo"><sup>20</sup> Fuit quoque vir prophetans in nomine Domini Urias filius Semei de Cariathiarim et prophetavit adversus civitatem istam et adversus terram hanc iuxta omnia verba Ieremiae.</span>
	<span class="versiculo"><sup>21</sup> Et audivit rex Ioachim et omnes potentes et principes eius verba haec, et quaesivit rex interficere eum; et audivit Urias et timuit fugitque et ingressus est Aegyptum.</span>
	<span class="versiculo"><sup>22</sup> Et misit rex Ioachim viros in Aegyptum, Elnathan filium Achobor et viros cum eo in Aegyptum;</span>
	<span class="versiculo"><sup>23</sup> et eduxerunt Uriam de Aegypto et adduxerunt eum ad regem Ioachim, et percussit eum gladio et proiecit cadaver eius in sepulcris filiorum vulgi.</span>
	<span class="versiculo"><sup>24</sup> Igitur manus Ahicam filii Saphan fuit cum Ieremia, ut non traderetur in manus populi, et interficerent eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
