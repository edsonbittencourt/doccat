<div>
	<span class="capitulo">42</span>
	<span class="versiculo"><sup>1</sup> Et accesserunt omnes princi pes bellatorum, scilicet Iohanan filius Caree et Iezonias filius Osaiae et universum vulgus, a parvo usque ad magnum,</span>
	<span class="versiculo"><sup>2</sup> dixeruntque ad Ieremiam prophetam: &#x201c; Cadat oratio nostra in conspectu tuo, et ora pro nobis ad Dominum Deum tuum pro universis reliquiis istis, quia derelicti sumus pauci de pluribus, sicut oculi tui nos intuentur;</span>
	<span class="versiculo"><sup>3</sup> et annuntiet nobis Dominus Deus tuus viam, per quam pergamus, et verbum, quod faciamus &#x201d;.</span>
	<span class="versiculo"><sup>4</sup> Dixit autem ad eos Ieremias propheta: &#x201c; Audivi. Ecce ego oro ad Dominum Deum vestrum secundum verba vestra; omne verbum, quodcumque responderit pro vobis, indicabo vobis nec celabo vos quidquam &#x201d;.</span>
	<span class="versiculo"><sup>5</sup> Et illi dixerunt ad Ieremiam: &#x201c; Sit Dominus inter nos testis verax et fidelis, si non iuxta omne verbum, in quo miserit te Dominus Deus tuus ad nos, sic faciemus.</span>
	<span class="versiculo"><sup>6</sup> Sive bonum est sive malum, voci Domini Dei nostri, ad quem mittimus te, oboediemus, ut bene sit nobis, cum audierimus vocem Domini Dei nostri &#x201d;.</span>
	<span class="versiculo"><sup>7</sup> Cum autem completi essent decem dies, factum est verbum Domini ad Ieremiam;</span>
	<span class="versiculo"><sup>8</sup> vocavitque Iohanan filium Caree et omnes principes bellatorum, qui erant cum eo, et universum populum a minimo usque ad magnum</span>
	<span class="versiculo"><sup>9</sup> et dixit ad eos: &#x201c; Haec dicit Dominus, Deus Israel, ad quem misistis me, ut prosternerem preces vestras in conspectu eius:</span>
	<span class="versiculo"><sup>10</sup> Si quiescentes manseritis in terra hac, aedificabo vos et non destruam, plantabo et non evellam; iam enim placatus sum super malo, quod feci vobis.</span>
	<span class="versiculo"><sup>11</sup> Nolite timere a facie regis Babylonis, quem vos pavidi formidatis; nolite metuere eum, dicit Dominus, quia vobiscum sum ego, ut salvos vos faciam et eruam de manu eius;</span>
	<span class="versiculo"><sup>12</sup> et dabo vobis, ut misericordiam inveniatis, et ipse miserebitur vestri et habitare vos faciet in terra vestra.</span>
	<span class="versiculo"><sup>13</sup> Si autem dixeritis vos: &#x201c;Non habitabimus in terra ista&#x201d;, nec audieritis vocem Domini Dei vestri</span>
	<span class="versiculo"><sup>14</sup> dicentes: &#x201c;Nequaquam, sed ad terram Aegypti pergemus, ubi non videbimus bellum et clangorem tubae non audiemus et famem non sustinebimus et ibi habitabimus&#x201d;,</span>
	<span class="versiculo"><sup>15</sup> propter hoc nunc audite verbum Domini, reliquiae Iudae: Haec dicit Dominus exercituum, Deus Israel: Si posueritis faciem vestram, ut ingrediamini Aegyptum, et intraveritis, ut ibi peregrinemini,</span>
	<span class="versiculo"><sup>16</sup> gladius, quem vos formidatis, ibi comprehendet vos in terra Aegypti, et fames, pro qua estis solliciti, adhaerebit vobis in Aegypto, et ibi moriemini.</span>
	<span class="versiculo"><sup>17</sup> Omnesque viri, qui posuerunt faciem suam, ut ingrediantur Aegyptum et peregrinentur ibi, morientur gladio et fame et peste: nullus de eis remanebit nec effugiet a facie mali, quod ego afferam super eos.</span>
	<span class="versiculo"><sup>18</sup> Quia haec dicit Dominus exercituum, Deus Israel: Sicut effusus est furor meus et indignatio mea super habitatores Ierusalem, sic effundetur indignatio mea super vos, cum ingressi fueritis Aegyptum, et eritis in exsecrationem et in stuporem et in maledictum et in opprobrium et nequaquam ultra videbitis locum istum &#x201d;.</span>
	<span class="versiculo"><sup>19</sup> Verbum Domini super vos, reliquiae Iudae: &#x201c; Nolite intrare Aegyptum; scientes scietis quia obtestatus sum vos hodie,</span>
	<span class="versiculo"><sup>20</sup> quia decepistis animas vestras. Vos enim misistis me ad Dominum Deum nostrum dicentes: &#x201c;Ora pro nobis ad Dominum Deum nostrum et iuxta omnia, quaecumque dixerit tibi Dominus Deus noster, sic annuntia nobis, et faciemus&#x201d;.</span>
	<span class="versiculo"><sup>21</sup> Et annuntiavi vobis hodie, et non audistis vocem Domini Dei vestri super universis, pro quibus misit me ad vos.</span>
	<span class="versiculo"><sup>22</sup> Nunc ergo scientes scietis quia gladio et fame et peste moriemini in loco, ad quem voluistis intrare et ibi peregrinari &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
