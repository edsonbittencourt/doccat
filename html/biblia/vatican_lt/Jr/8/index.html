<div>
	<span class="capitulo">8</span>
	<span class="versiculo"><sup>1</sup> &#x201c; In illo tempore, ait Dominus, eicient ossa regum Iudae et ossa principum eius et ossa sacerdotum et ossa prophetarum et ossa eorum, qui habitaverunt Ierusalem de sepulcris suis;</span>
	<span class="versiculo"><sup>2</sup> et expandent ea ad solem et lunam et omnem militiam caeli, quae dilexerunt et quibus servierunt et post quae ambulaverunt et quae quaesierunt et adoraverunt; non colligentur et non sepelientur: in sterquilinium super faciem terrae erunt.</span>
	<span class="versiculo"><sup>3</sup> Et eligent magis mortem quam vitam omnes, qui residui fuerint de cognatione hac pessima in universis locis, ad quae eiecero eos, dicit Dominus exercituum.</span>
	<span class="versiculo"><sup>4</sup> Et dices ad eos: Haec dicit Dominus:
Numquid, qui cadit, non resurget, et, qui aversus est, non revertetur?</span>
	<span class="versiculo"><sup>5</sup> Quare ergo aversus est populus iste,
Ierusalem aversione perpetua?
Apprehenderunt mendacium
et noluerunt reverti.</span>
	<span class="versiculo"><sup>6</sup> Attendi et auscultavi:
nemo, quod bonum est, loquitur,
nullus est, qui agat paenitentiam
super malitia sua dicens:
&#x201c;Quid feci?&#x201d;.
Omnes conversi sunt ad cursum suum,
quasi equus impetu vadens in proelio.</span>
	<span class="versiculo"><sup>7</sup> Etiam ciconia in caelo
novit tempus suum;
turtur et hirundo et turdus
custodierunt tempus adventus sui;
populus autem meus non novit
iudicium Domini.</span>
	<span class="versiculo"><sup>8</sup> Quomodo dicitis: &#x201c;Sapientes nos sumus,
et lex Domini nobiscum est&#x201d;?
Vere mendacium operatus est
stilus mendax scribarum.</span>
	<span class="versiculo"><sup>9</sup> Confusi sunt sapientes,
perterriti et capti sunt;
verbum enim Domini proiecerunt,
et sapientia nulla est in eis.</span>
	<span class="versiculo"><sup>10</sup> Propterea dabo mulieres eorum exteris,
agros eorum expugnatoribus,
quia a minimo usque ad maximum
omnes avaritiam sequuntur,
a propheta usque ad sacerdotem
cuncti faciunt mendacium.</span>
	<span class="versiculo"><sup>11</sup> Et sanant contritionem
filiae populi mei in levitate
dicentes &#x201c;Pax, pax&#x201d;, cum non sit pax.</span>
	<span class="versiculo"><sup>12</sup> Confusi sunt, quia abominationem fecerunt;
quin immo confusione non sunt confusi
et erubescere nescierunt,
idcirco cadent inter corruentes,
in tempore visitationis suae corruent,
dicit Dominus.</span>
	<span class="versiculo"><sup>13</sup> Congregans congregabo eos,
ait Dominus;
non est uva in vitibus,
et non sunt ficus in ficulnea,
folium defluxit,
et dabo eis gradientes super eos.</span>
	<span class="versiculo"><sup>14</sup> &#x201c;Quare sedemus?
Convenite, et ingrediamur civitates munitas
et pereamus ibi,
quia Dominus Deus noster tradidit nos in interitum
et potum dedit nobis aquam fellis;
peccavimus enim Domino.</span>
	<span class="versiculo"><sup>15</sup> Exspectavimus pacem, et non est bonum,
tempus medelae, et ecce formido&#x201d;.</span>
	<span class="versiculo"><sup>16</sup> A Dan auditus est fremitus equorum eius,
a voce hinnituum fortium equorum eius
commota est omnis terra;
et venient et devorabunt terram et plenitudinem eius,
urbem et habitatores eius.</span>
	<span class="versiculo"><sup>17</sup> Quia ecce ego mittam vobis
serpentes regulos,
quibus non est incantatio,
et mordebunt vos &#x201d;,
ait Dominus.</span>
	<span class="versiculo"><sup>18</sup> Hilaritas mea facta est dolor in me,
cor meum maerens.</span>
	<span class="versiculo"><sup>19</sup> Ecce vox clamoris filiae populi mei
de terra longinqua:
&#x201c; Numquid Dominus non est in Sion?
Aut rex eius non est in ea? &#x201d;.
&#x201c; Quare ergo me ad iracundiam concitaverunt in sculptilibus suis
et in vanitatibus alienis? &#x201d;.</span>
	<span class="versiculo"><sup>20</sup> &#x201c; Transiit messis, finita est aestas,
et nos salvati non sumus &#x201d;.</span>
	<span class="versiculo"><sup>21</sup> Super contritione filiae populi mei
contritus sum et contristatus;
stupor obtinuit me.</span>
	<span class="versiculo"><sup>22</sup> Numquid resina non est in Galaad?
Aut medicus non est ibi?
Quare enim non est obducta
cicatrix filiae populi mei?</span>
	<span class="versiculo"><sup>23</sup> Quis dabit capiti meo aquam
et oculis meis fontem lacrimarum,
et plorabo die ac nocte
interfectos filiae populi mei?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
