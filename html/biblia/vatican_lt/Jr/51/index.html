<div>
	<span class="capitulo">51</span>
	<span class="versiculo"><sup>1</sup> Haec dicit Dominus:
&#x201c; Ecce ego suscitabo super Babylonem
et super habitatores Chaldaeae
quasi ventum pestilentem;</span>
	<span class="versiculo"><sup>2</sup> et mittam in Babylonem ventilatores,
et ventilabunt eam
et demolientur terram eius,
quoniam venerunt super eam undique
in die afflictionis.</span>
	<span class="versiculo"><sup>3</sup> Non tendat, qui tendit arcum suum,
et non ascendat loricatus;
nolite parcere iuvenibus eius,
interficite omnem militiam eius &#x201d;.</span>
	<span class="versiculo"><sup>4</sup> Et cadent interfecti in terra Chaldaeorum
et vulnerati in plateis eius,</span>
	<span class="versiculo"><sup>5</sup> quoniam non est viduatus Israel et Iuda
a Deo suo, Domino exercituum;
terra autem eorum repleta est delicto
in conspectu Sancti Israel.</span>
	<span class="versiculo"><sup>6</sup> Fugite de medio Babylonis,
et salvet unusquisque animam suam;
nolite perire in poena eius,
quoniam tempus ultionis est Domino:
vicissitudinem ipse retribuet ei.</span>
	<span class="versiculo"><sup>7</sup> Calix aureus Babylon in manu Domini
inebrians omnem terram;
de vino eius biberunt gentes
et ideo insaniunt.</span>
	<span class="versiculo"><sup>8</sup> Subito cecidit Babylon et contrita est.
Ululate super eam;
tollite resinam ad dolorem eius,
si forte sanetur.</span>
	<span class="versiculo"><sup>9</sup> &#x201c; Curavimus Babylonem,
et non est sanata.
Derelinquite eam,
et eamus unusquisque in terram suam,
quoniam pervenit usque ad caelos iudicium eius
et elevatum est usque ad nubes.</span>
	<span class="versiculo"><sup>10</sup> Protulit Dominus iustitias nostras;
venite, et narremus in Sion
opus Domini Dei nostri &#x201d;.</span>
	<span class="versiculo"><sup>11</sup> Acuite sagittas, implete pharetras;
suscitavit Dominus spiritum regum Medorum,
et contra Babylonem mens eius est, ut perdat eam,
quoniam ultio Domini
est ultio templi sui.</span>
	<span class="versiculo"><sup>12</sup> Super muros Babylonis levate signum,
augete custodiam,
ponite custodes, praeparate insidias,
quia cogitavit Dominus,
et facit quaecumque locutus est
contra habitatores Babylonis.</span>
	<span class="versiculo"><sup>13</sup> Quae habitas super aquas multas,
locuples in thesauris,
venit finis tuus,
pedalis praecisionis tuae.</span>
	<span class="versiculo"><sup>14</sup> Iuravit Dominus exercituum per animam suam:
&#x201c; Quoniam, etsi replevero te hominibus quasi brucho,
super te celeuma cantabitur &#x201d;.</span>
	<span class="versiculo"><sup>15</sup> Qui fecit terram in fortitudine sua,
praeparavit orbem in sapientia sua et prudentia sua extendit caelos;</span>
	<span class="versiculo"><sup>16</sup> dante eo vocem, multiplicantur aquae in caelo;
qui levat nubes ab extremo terrae,
fulgura in pluviam facit
et producit ventum de thesauris suis.</span>
	<span class="versiculo"><sup>17</sup> Stultus factus est omnis homo, absque scientia;
confusus est omnis conflator in sculptili,
quia mendax conflatio eius,
nec est spiritus in eis.</span>
	<span class="versiculo"><sup>18</sup> Vana sunt opera et risu digna,
in tempore visitationis suae peribunt.</span>
	<span class="versiculo"><sup>19</sup> Non sicut haec pars Iacob,
quia, qui fecit omnia, ipse est,
et Israel tribus hereditatis eius:
Dominus exercituum nomen eius.</span>
	<span class="versiculo"><sup>20</sup> &#x201c; Malleus tu mihi, vas belli:
et ego collisi in te gentes
et dispersi in te regna</span>
	<span class="versiculo"><sup>21</sup> et collisi in te equum et equitem eius
et collisi in te currum et ascensorem eius</span>
	<span class="versiculo"><sup>22</sup> et collisi in te virum et mulierem
et collisi in te senem et puerum
et collisi in te iuvenem et virginem</span>
	<span class="versiculo"><sup>23</sup> et collisi in te pastorem et gregem eius
et collisi in te agricolam et iugales eius
et collisi in te duces et magistratus.</span>
	<span class="versiculo"><sup>24</sup> Et reddam Babyloni et cunctis habitatoribus Chaldaeae omne malum suum, quod fecerunt in Sion in oculis vestris, ait Dominus.</span>
	<span class="versiculo"><sup>25</sup> Ecce ego ad te, mons pestifer,
ait Dominus,
qui corrumpis universam terram;
et extendam manum meam super te
et evolvam te de petris
et dabo te in montem combustionis.</span>
	<span class="versiculo"><sup>26</sup> Et non tollent de te lapidem in angulum
et lapidem in fundamenta,
sed perditus in aeternum eris &#x201d;,
ait Dominus.</span>
	<span class="versiculo"><sup>27</sup> Levate signum in terra,
clangite bucina in gentibus,
sanctificate super eam gentes,
vocate contra illam regna
Ararat, Menni et Aschenez.
Constituite super eam scribas,
adducite equos quasi bruchum aculeatum.</span>
	<span class="versiculo"><sup>28</sup> Sanctificate contra eam gentes, reges Mediae, duces eius et universos magistratus eius cunctamque terram potestatis eius.</span>
	<span class="versiculo"><sup>29</sup> Et commovebitur terra et conturbabitur,
quia impletur contra Babylonem cogitatio Domini,
ut ponat terram Babylonis
desertam et inhabitabilem.</span>
	<span class="versiculo"><sup>30</sup> Cessaverunt fortes Babylonis a proelio,
habitaverunt in praesidiis;
devoratum est robur eorum,
et facti sunt quasi mulieres;
incensa sunt tabernacula eius,
contriti sunt vectes eius.</span>
	<span class="versiculo"><sup>31</sup> Currens obviam currenti veniet,
et nuntius obvius nuntianti,
ut annuntiet regi Babylonis
quia capta est civitas eius
a summo usque ad summum.</span>
	<span class="versiculo"><sup>32</sup> Et vada praeoccupata sunt,
et paludes incensae sunt igni;
et viri bellatores conturbati sunt.</span>
	<span class="versiculo"><sup>33</sup> Quia haec dicit Dominus exercituum, Deus Israel:
&#x201c; Filia Babylonis quasi area tempore triturae eius;
adhuc modicum, et veniet tempus messionis eius &#x201d;.</span>
	<span class="versiculo"><sup>34</sup> &#x201c; Comedit me, devoravit me Nabuchodonosor;
rex Babylonis reddidit me quasi vas inane,
absorbuit me quasi draco,
replevit ventrem suum deliciis meis et eiecit me &#x201d;.</span>
	<span class="versiculo"><sup>35</sup> &#x201c; Iniquitas adversum me et caro mea super Babylonem! &#x201d;,
dicit habitatio Sion.
&#x201c; Et sanguis meus super habitatores Chaldaeae! &#x201d;,
dicit Ierusalem.</span>
	<span class="versiculo"><sup>36</sup> Propterea haec dicit Dominus:
&#x201c; Ecce ego iudicabo causam tuam
et ulciscar ultionem tuam
et desertum faciam mare eius
et siccabo venam eius;</span>
	<span class="versiculo"><sup>37</sup> et erit Babylon in tumulos,
habitatio thoum,
stupor et sibilus,
eo quod non sit habitator.</span>
	<span class="versiculo"><sup>38</sup> Simul ut leones rugient,
frement veluti catuli leonum.</span>
	<span class="versiculo"><sup>39</sup> In calore eorum ponam potus eorum
et inebriabo eos, ut sopiantur
et dormiant somnum sempiternum et non consurgant,
dicit Dominus.</span>
	<span class="versiculo"><sup>40</sup> Deducam eos quasi agnos ad victimam,
quasi arietes cum haedis &#x201d;.</span>
	<span class="versiculo"><sup>41</sup> Quomodo capta est Babel,
et comprehensa est gloria universae terrae?
Quomodo facta est in stuporem
Babylon inter gentes?</span>
	<span class="versiculo"><sup>42</sup> Ascendit super Babylonem mare,
multitudine fluctuum eius operta est.</span>
	<span class="versiculo"><sup>43</sup> Factae sunt civitates eius in stuporem,
terra inhabitabilis et deserta,
terra, in qua nullus habitet,
nec transeat per eam filius hominis.</span>
	<span class="versiculo"><sup>44</sup> &#x201c; Et visitabo super Bel in Babylone
et eiciam, quod absorbuerat, de ore eius;
et non confluent ad eum ultra gentes,
siquidem et murus Babylonis corruet.</span>
	<span class="versiculo"><sup>45</sup> Egredimini de medio eius, populus meus,
ut salvet unusquisque animam suam
ab ira furoris Domini.</span>
	<span class="versiculo"><sup>46</sup> Et ne forte mollescat cor vestrum, et timeatis auditum, qui audietur in terra; et veniet in anno auditio, et post hunc annum auditio, et iniquitas in terra, et dominator super dominatorem.</span>
	<span class="versiculo"><sup>47</sup> Propterea ecce dies veniunt, et visitabo super sculptilia Babylonis, et omnis terra eius confundetur, et universi interfecti eius cadent in medio eius.</span>
	<span class="versiculo"><sup>48</sup> Et laudabunt super Babylonem caeli et terra et omnia, quae in eis sunt, quia ab aquilone venient ei praedones, ait Dominus.</span>
	<span class="versiculo"><sup>49</sup> Et Babylon cadet, occisi in Israel, sicut pro Babylone ceciderunt occisi universae terrae.</span>
	<span class="versiculo"><sup>50</sup> Qui fugistis gladium, ite, nolite stare; recordamini procul Domini, et Ierusalem ascendat super cor vestrum.</span>
	<span class="versiculo"><sup>51</sup> &#x201c;Confusi sumus, quoniam audivimus opprobrium; operuit ignominia facies nostras, quia venerunt alieni super sanctificationem domus Domini&#x201d;.</span>
	<span class="versiculo"><sup>52</sup> Propterea ecce dies veniunt, ait Dominus, et visitabo super sculptilia eius, et in omni terra eius gemet vulneratus.</span>
	<span class="versiculo"><sup>53</sup> Si ascenderit Babylon in caelum et firmaverit in excelso robur suum, a me venient vastatores eius &#x201d;, ait Dominus.</span>
	<span class="versiculo"><sup>54</sup> Vox clamoris de Babylone et contritio magna de terra Chaldaeorum, 55 quoniam vastavit Dominus Babylonem et perdidit ex ea vocem magnam; et sonabunt fluctus eorum quasi aquae multae, dedit sonitum vox eorum.</span>
	<span class="versiculo"><sup>56</sup> Quia venit super eam, id est super Babylonem, praedo; et apprehensi sunt fortes eius, et fractus est arcus eorum, quia Deus ultor Dominus reddens retribuet.</span>
	<span class="versiculo"><sup>57</sup> &#x201c; Et inebriabo principes eius et sapientes eius et duces eius et magistratus eius et fortes eius; et dormient somnum sempiternum et non expergiscentur &#x201d;, ait rex, Dominus exercituum nomen eius.</span>
	<span class="versiculo"><sup>58</sup> Haec dicit Dominus exercituum:
&#x201c; Murus Babylonis ille latissimus funditus suffodietur,
et portae eius excelsae igni comburentur;
et laboraverunt populi pro nihilo,
et gentes pro igni lassatae sunt &#x201d;.</span>
	<span class="versiculo"><sup>59</sup> Verbum, quod praecepit Ieremias propheta Saraiae filio Neriae filii Maasiae, cum pergeret cum Sedecia rege Iudae in Babylonem in anno quarto regni eius; Saraias autem erat princeps, qui mansionibus praeerat.</span>
	<span class="versiculo"><sup>60</sup> Et scripsit Ieremias omne malum, quod venturum erat super Babylonem, in libro uno, omnia verba haec, quae scripta sunt contra Babylonem.</span>
	<span class="versiculo"><sup>61</sup> Et dixit Ieremias ad Saraiam: &#x201c; Cum veneris in Babylonem et videris et legeris omnia verba haec,</span>
	<span class="versiculo"><sup>62</sup> dices: &#x201c;Domine, tu locutus es contra locum istum, ut disperderes eum, ne sit qui in eo habitet ab homine usque ad pecus, et ut sit perpetua solitudo&#x201d;.</span>
	<span class="versiculo"><sup>63</sup> Cumque compleveris legere librum istum, ligabis ad eum lapidem et proicies illum in medium Euphraten</span>
	<span class="versiculo"><sup>64</sup> et dices: &#x201c;Sic submergetur Babylon et non consurget a facie afflictionis, quam ego adduco super eam, et dissolvetur&#x201d; &#x201d;.
Hucusque verba Ieremiae.</span>
</div>
