<div>
	<span class="capitulo">16</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c; Non accipies uxorem, et non erunt tibi filii et filiae in loco isto.</span>
	<span class="versiculo"><sup>3</sup> Quia haec dicit Dominus super filios et filias, qui generantur in loco isto, et super matres eorum, quae genuerunt eos, et super patres eorum, de quorum stirpe sunt nati in terra hac:</span>
	<span class="versiculo"><sup>4</sup> Mortibus aegrotationum morientur, non plangentur et non sepelientur; in sterquilinium super faciem terrae erunt et gladio et fame consumentur, et erit cadaver eorum in escam volatilibus caeli et bestiis terrae &#x201d;.</span>
	<span class="versiculo"><sup>5</sup> Haec enim dixit Dominus: &#x201c;Ne ingrediaris domum convivii neque vadas ad plangendum neque lugebis eos, quia abstuli pacem meam a populo isto, dicit Dominus, misericordiam et miserationes.</span>
	<span class="versiculo"><sup>6</sup> Et morientur grandes et parvi in terra ista, non sepelientur neque plangentur, et non se incident, neque calvitium fiet pro eis.</span>
	<span class="versiculo"><sup>7</sup> Et non frangent lugenti panem ad consolandum super mortuo et non dabunt ei calicem ad consolandum super patre suo et matre.</span>
	<span class="versiculo"><sup>8</sup> Et domum convivii non ingredieris, ut sedeas cum eis et comedas et bibas.</span>
	<span class="versiculo"><sup>9</sup> Quia haec dicit Dominus exercituum, Deus Israel: Ecce ego auferam de loco isto in oculis vestris et in diebus vestris vocem gaudii et vocem laetitiae, vocem sponsi et vocem sponsae.</span>
	<span class="versiculo"><sup>10</sup> Et cum annuntiaveris populo huic omnia verba haec, et dixerint tibi: &#x201c;Quare locutus est Dominus super nos omne malum grande istud? Quae iniquitas nostra et quod peccatum nostrum, quod peccavimus Domino Deo nostro?&#x201d;,</span>
	<span class="versiculo"><sup>11</sup> dices ad eos: Quia dereliquerunt me patres vestri, ait Dominus, et abierunt post deos alienos et servierunt eis et adoraverunt eos et me dereliquerunt et legem meam non custodierunt.</span>
	<span class="versiculo"><sup>12</sup> Sed et vos peius operati estis quam patres vestri: ecce enim ambulat unusquisque post pravitatem cordis sui mali, ut me non audiat.</span>
	<span class="versiculo"><sup>13</sup> Et eiciam vos de terra hac in terram, quam ignoratis, vos et patres vestri; et servietis ibi diis alienis, die ac nocte, quia non dabo vobis gratiam.</span>
	<span class="versiculo"><sup>14</sup> Propterea ecce dies veniunt, dicit Dominus, et non dicetur ultra: &#x201c;Vivit Dominus, qui eduxit filios Israel de terra Aegypti!&#x201d;,</span>
	<span class="versiculo"><sup>15</sup> sed: &#x201c;Vivit Dominus, qui eduxit filios Israel de terra aquilonis et de universis terris, ad quas eieci eos!&#x201d;. Et reducam eos in terram suam, quam dedi patribus eorum.</span>
	<span class="versiculo"><sup>16</sup> Ecce ego mittam piscatores multos, dicit Dominus, et piscabuntur eos; et post haec mittam eis multos venatores, et venabuntur eos de omni monte et de omni colle et de cavernis petrarum.</span>
	<span class="versiculo"><sup>17</sup> Quia oculi mei super omnes vias eorum: non sunt absconditae a facie mea, et non est occulta iniquitas eorum ab oculis meis.</span>
	<span class="versiculo"><sup>18</sup> Et reddam primum dupliciter iniquitates et peccata eorum, quia contaminaverunt terram meam in morticinis idolorum suorum et abominationibus suis impleverunt hereditatem meam &#x201d;.</span>
	<span class="versiculo"><sup>19</sup> Domine, fortitudo mea et praesidium meum
et refugium meum in die tribulationis;
ad te gentes venient ab extremis terrae et dicent:
&#x201c; Vere mendacium possederunt patres nostri,
vanitatem, quae nihil prodest &#x201d;.</span>
	<span class="versiculo"><sup>20</sup> Numquid faciet sibi homo deos,
et ipsi non sunt dii?</span>
	<span class="versiculo"><sup>21</sup> &#x201c; Idcirco ecce ego ostendam eis per vicem hanc,
ostendam eis manum meam et virtutem meam,
et scient quia nomen mihi Dominus &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
