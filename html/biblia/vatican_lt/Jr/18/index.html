<div>
	<span class="capitulo">18</span>
	<span class="versiculo"><sup>1</sup> Verbum, quod factum est ad Ieremiam a Domino dicens:</span>
	<span class="versiculo"><sup>2</sup> &#x201c; Surge et descende in domum figuli et ibi audies verba mea &#x201d;.</span>
	<span class="versiculo"><sup>3</sup> Et descendi in domum figuli, et ecce ipse faciebat opus super rotam;</span>
	<span class="versiculo"><sup>4</sup> et dissipatum est vas, quod ipse faciebat e luto manibus suis, et rursus fecit illud vas alterum, sicut placuerat in oculis eius, ut faceret.</span>
	<span class="versiculo"><sup>5</sup> Et factum est verbum Domini ad me dicens:</span>
	<span class="versiculo"><sup>6</sup> &#x201c; Numquid sicut figulus iste non potero vobis facere, domus Israel?, ait Dominus. Ecce, sicut lutum in manu figuli, sic vos in manu mea, domus Israel.</span>
	<span class="versiculo"><sup>7</sup> Repente loquar adversum gentem et adversum regnum, ut eradicem et destruam et disperdam illud;</span>
	<span class="versiculo"><sup>8</sup> si paenitentiam egerit gens illa a malo suo, propter quod locutus sum adversus eam, agam et ego paenitentiam super malo, quod cogitavi ut facerem ei.</span>
	<span class="versiculo"><sup>9</sup> Et subito loquar de gente et de regno, ut aedificem et plantem illud;</span>
	<span class="versiculo"><sup>10</sup> si fecerit malum in oculis meis, ut non audiat vocem meam, paenitentiam agam super bono, quod locutus sum ut facerem ei.</span>
	<span class="versiculo"><sup>11</sup> Nunc ergo, dic viro Iudae et habitatoribus Ierusalem dicens: Haec dicit Dominus: Ecce ego fingo contra vos malum et cogito contra vos cogitationem; revertatur unusquisque a via sua mala, et dirigite vias vestras et opera vestra &#x201d;.</span>
	<span class="versiculo"><sup>12</sup> Qui dixerunt: &#x201c; Vanum est; post cogitationes enim nostras ibimus et unusquisque pravitatem cordis sui mali faciemus &#x201d;.</span>
	<span class="versiculo"><sup>13</sup> Ideo haec dicit Dominus:
&#x201c; Interrogate gentes:
quis audivit talia horribilia,
quae fecit nimis virgo Israel?</span>
	<span class="versiculo"><sup>14</sup> Numquid deficiet de petra agri
nix Libani,
aut arescent aquae erumpentes
frigidae et defluentes?</span>
	<span class="versiculo"><sup>15</sup> Quia oblitus est mei populus meus,
vanitati sacrificantes
et impingentes in viis suis,
in semitis antiquis,
ut ambularent per calles
in itinere non trito,</span>
	<span class="versiculo"><sup>16</sup> ut poneret terram eorum in desolationem
et in sibilum sempiternum:
omnis, qui praeterierit per eam, obstupescet
et movebit caput suum.</span>
	<span class="versiculo"><sup>17</sup> Sicut ventus urens dispergam eos
coram inimico;
dorsum et non faciem ostendam eis in die perditionis eorum &#x201d;.</span>
	<span class="versiculo"><sup>18</sup> Et dixerunt: &#x201c; Venite, et cogitemus contra Ieremiam cogitationes; non enim peribit lex a sacerdote, neque consilium a sapiente, nec sermo a propheta. Venite, et percutiamus eum lingua et non attendamus ad universos sermones eius &#x201d;.</span>
	<span class="versiculo"><sup>19</sup> Attende, Domine, ad me
et audi vocem adversariorum meorum.</span>
	<span class="versiculo"><sup>20</sup> Numquid redditur pro bono malum,
quia foderunt foveam animae meae?
Recordare quod steterim in conspectu tuo,
ut loquerer pro eis bonum
et averterem indignationem tuam ab eis.</span>
	<span class="versiculo"><sup>21</sup> Propterea da filios eorum in famem
et deduc eos in manus gladii;
fiant uxores eorum absque liberis et viduae,
et viri eorum interficiantur morte,
iuvenes eorum confodiantur gladio in proelio.</span>
	<span class="versiculo"><sup>22</sup> Audiatur clamor de domibus eorum;
adduces enim super eos latronem repente,
quia foderunt foveam, ut caperent me,
et laqueos absconderunt pedibus meis.</span>
	<span class="versiculo"><sup>23</sup> Tu autem, Domine, scis omne consilium eorum
adversum me in mortem;
ne propitieris iniquitati eorum,
et peccatum eorum a facie tua non deleatur.
Fiant corruentes in conspectu tuo;
in tempore furoris tui abutere eis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
