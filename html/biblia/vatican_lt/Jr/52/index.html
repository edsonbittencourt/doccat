<div>
	<span class="capitulo">52</span>
	<span class="versiculo"><sup>1</sup> Filius viginti et unius anni erat Sedecias, cum regnare coepisset, et undecim annis regnavit in Ierusalem; et nomen matris eius Amital filia Ieremiae de Lobna.</span>
	<span class="versiculo"><sup>2</sup> Et fecit malum in oculis Domini iuxta omnia, quae fecerat Ioachim,</span>
	<span class="versiculo"><sup>3</sup> quoniam furor Domini erat in Ierusalem et in Iuda, usquequo proiceret eos a facie sua.
Et recessit Sedecias a rege Babylonis.</span>
	<span class="versiculo"><sup>4</sup> Factum est autem in anno nono regni eius, in mense decimo decima mensis, venit Nabuchodonosor rex Babylonis, ipse et omnis exercitus eius, adversus Ierusalem; et obsederunt eam et aedificaverunt contra eam munitiones in circuitu.</span>
	<span class="versiculo"><sup>5</sup> Et fuit civitas obsessa usque ad undecimum annum regis Sedeciae.</span>
	<span class="versiculo"><sup>6</sup> Mense autem quarto, nona mensis, obtinuit fames in civitate, et non erant alimenta populo terrae.</span>
	<span class="versiculo"><sup>7</sup> Et dirupta est civitas, et omnes viri bellatores fugerunt exieruntque de civitate nocte per viam portae, quae est inter duos muros et ducit ad hortum regis, Chaldaeis obsidentibus urbem in gyro, et abierunt per viam, quae ducit in Arabam.</span>
	<span class="versiculo"><sup>8</sup> Persecutus est autem Chaldaeorum exercitus regem, et apprehenderunt Sedeciam in campestribus Iericho, et omnis comitatus eius diffugit ab eo.</span>
	<span class="versiculo"><sup>9</sup> Cumque comprehendissent regem, adduxerunt eum ad regem Babylonis in Rebla, quae est in terra Emath; et locutus est ad eum iudicia.</span>
	<span class="versiculo"><sup>10</sup> Et iugulavit rex Babylonis filios Sedeciae in oculis eius, sed et omnes principes Iudae occidit in Rebla;</span>
	<span class="versiculo"><sup>11</sup> et oculos Sedeciae eruit et vinxit eum compedibus et adduxit eum rex Babylonis in Babylonem et posuit eum in domo carceris usque ad diem mortis eius.</span>
	<span class="versiculo"><sup>12</sup> In mense autem quinto, decima mensis, ipse est annus nonus decimus Nabuchodonosor regis Babylonis, venit Nabuzardan princeps satellitum, qui stabat coram rege Babylonis, in Ierusalem.</span>
	<span class="versiculo"><sup>13</sup> Et incendit domum Domini et domum regis; et omnes domos Ierusalem et omnem domum magnam igni combussit;</span>
	<span class="versiculo"><sup>14</sup> et totum murum Ierusalem per circuitum destruxit cunctus exercitus Chaldaeorum, qui erat cum magistro satellitum.</span>
	<span class="versiculo"><sup>15</sup> De pauperibus autem populi et de reliquo vulgo, quod remanserat in civitate, et de perfugis, qui transfugerant ad regem Babylonis, et superfluos artificum transtulit Nabuzardan princeps satellitum.</span>
	<span class="versiculo"><sup>16</sup> De pauperibus vero terrae reliquit Nabuzardan princeps satellitum in vinitores et in agricolas.</span>
	<span class="versiculo"><sup>17</sup> Columnas quoque aereas, quae erant in domo Domini, et bases et mare aereum, quod erat in domo Domini, confregerunt Chaldaei et tulerunt omne aes eorum in Babylonem.</span>
	<span class="versiculo"><sup>18</sup> Et lebetes et vatilla et cultros et phialas et mortariola et omnia vasa aerea, quae in ministerio fuerant, tulerunt;</span>
	<span class="versiculo"><sup>19</sup> et pelves et thymiamateria et phialas et lebetes et candelabra et mortaria et cyathos, quotquot aurea aurea, et quotquot argentea argentea, tulit magister satellitum;</span>
	<span class="versiculo"><sup>20</sup> columnas duas et mare unum et vitulos duodecim aereos, qui erant subtus basi, quam fecerat rex Salomon domui Domini. Non erat pondus aeris omnium horum vasorum.</span>
	<span class="versiculo"><sup>21</sup> De columnis autem, decem et octo cubiti altitudinis erant in columna una, et funiculus duodecim cubitorum circuibat eam; porro grossitudo eius quattuor digitorum, et intrinsecus cava erat.</span>
	<span class="versiculo"><sup>22</sup> Et capitella super utramque aerea: altitudo capitelli unius quinque cubitorum, et retiacula et malogranata super capitellum in circuitu omnia aerea; similiter columnae secundae.</span>
	<span class="versiculo"><sup>23</sup> Et malogranata nonaginta sex dependentia; omnia malogranata centum super retiacula in circuitu.</span>
	<span class="versiculo"><sup>24</sup> Et tulit magister satellitum Saraiam sacerdotem primum et Sophoniam sacerdotem secundum et tres custodes vestibuli.</span>
	<span class="versiculo"><sup>25</sup> Et de civitate tulit eunuchum unum, qui erat praepositus super viros bellatores, et septem viros de his, qui videbant faciem regis, qui inventi sunt in civitate, et scribam principis militum, qui ex populo terrae probabat tirones, et sexaginta viros de populo terrae, qui inventi sunt in medio civitatis.</span>
	<span class="versiculo"><sup>26</sup> Tulit autem eos Nabuzardan magister satellitum et duxit eos ad regem Babylonis in Rebla;</span>
	<span class="versiculo"><sup>27</sup> et percussit eos rex Babylonis et interfecit eos in Rebla in terra Emath. Et translatus est Iuda de terra sua.</span>
	<span class="versiculo"><sup>28</sup> Iste est populus, quem transtulit Nabuchodonosor: in anno septimo, Iudaeos tria millia et viginti tres;</span>
	<span class="versiculo"><sup>29</sup> in anno octavo decimo Nabuchodonosor de Ierusalem animas octingentas triginta duas;</span>
	<span class="versiculo"><sup>30</sup> in anno vicesimo tertio Nabuchodonosor transtulit Nabuzardan magister satellitum animas Iudaeorum septingentas quadraginta quinque; omnes ergo animae quattuor milia sescentae.</span>
	<span class="versiculo"><sup>31</sup> Et factum est in tricesimo septimo anno transmigrationis Ioachin regis Iudae, duodecimo mense vicesima quinta mensis, elevavit Evilmerodach rex Babylonis, ipso anno regni sui, caput Ioachin regis Iudae; et eduxit eum de domo carceris.</span>
	<span class="versiculo"><sup>32</sup> Et locutus est cum eo bona et posuit thronum eius super thronos regum, qui erant secum in Babylone.</span>
	<span class="versiculo"><sup>33</sup> Et mutavit vestimenta carceris eius, et comedebat panem coram eo semper cunctis diebus vitae suae.</span>
	<span class="versiculo"><sup>34</sup> Et cibaria eius, cibaria perpetua dabantur ei a rege Babylonis statuta per singulos dies, usque ad diem mortis suae, cunctis diebus vitae eius.</span>
</div>
