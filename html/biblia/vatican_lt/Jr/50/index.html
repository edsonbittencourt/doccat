<div>
	<span class="capitulo">50</span>
	<span class="versiculo"><sup>1</sup> Verbum, quod locutus est Dominus de Babylone et de terra Chaldaeorum in manu Ieremiae prophetae:</span>
	<span class="versiculo"><sup>2</sup> &#x201c; Annuntiate in gentibus et auditum facite,
levate signum;
praedicate et nolite celare, dicite:
&#x201c;Capta est Babylon,
confusus est Bel,
victus est Merodach.
Confusa sunt sculptilia eius,
superata sunt idola eorum&#x201d;.</span>
	<span class="versiculo"><sup>3</sup> Quoniam ascendit contra eam gens ab aquilone, quae ponet terram eius in solitudinem, et non erit qui habitet in ea ab homine usque ad pecus: et moti sunt et abierunt.</span>
	<span class="versiculo"><sup>4</sup> In diebus illis et in tempore illo, ait Dominus, venient filii Israel ipsi et filii Iudae simul; ambulantes et flentes properabunt et Dominum Deum suum quaerent.</span>
	<span class="versiculo"><sup>5</sup> De Sion interrogabunt, ad cuius viam facies eorum: &#x201c;Venite, et apponamur ad Dominum foedere sempiterno, quod nulla oblivione delebitur&#x201d;.</span>
	<span class="versiculo"><sup>6</sup> Grex perditus factus est populus meus, pastores eorum seduxerunt eos feceruntque vagari in montibus; de monte in collem transierunt, obliti sunt cubilis sui.</span>
	<span class="versiculo"><sup>7</sup> Omnes, qui invenerunt, comederunt eos, et hostes eorum dixerunt: &#x201c;Non delinquimus, pro eo quod peccaverunt Domino, habitaculo iustitiae et exspectationi patrum eorum Domino&#x201d;.</span>
	<span class="versiculo"><sup>8</sup> Recedite de medio Babylonis
et de terra Chaldaeorum egredimini;
et estote quasi haedi ante gregem.</span>
	<span class="versiculo"><sup>9</sup> Quoniam ecce ego suscito et adducam in Babylonem
congregationem gentium magnarum
de terra aquilonis;
et praeparabuntur adversus eam,
et inde capietur:
sagitta eorum quasi bellatoris electi
non revertetur vacua.</span>
	<span class="versiculo"><sup>10</sup> Et erit Chaldaea in praedam;
omnes vastantes eam replebuntur &#x201d;,
ait Dominus.</span>
	<span class="versiculo"><sup>11</sup> Dum exsultatis et magna loquimini
diripientes hereditatem meam
dum effusi estis sicut vituli super herbam
et hinnitis sicut equi fortes,</span>
	<span class="versiculo"><sup>12</sup> confusa est mater vestra nimis,
et in opprobrium facta est, quae genuit vos;
ecce novissima erit in gentibus,
deserta, invia et arens.</span>
	<span class="versiculo"><sup>13</sup> Ab ira Domini non habitabitur,
sed redigetur tota in solitudinem;
omnis, qui transibit per Babylonem, stupebit
et sibilabit super universis plagis eius.</span>
	<span class="versiculo"><sup>14</sup> Praeparamini contra Babylonem per circuitum
omnes, qui tenditis arcum;
debellate eam, non parcatis iaculis,
quia Domino peccavit.</span>
	<span class="versiculo"><sup>15</sup> Clamate adversus eam;
ubique dedit manum,
ceciderunt fundamenta eius,
destructi sunt muri eius,
quoniam ultio Domini est;
ultionem accipite de ea:
sicut fecit, facite ei.</span>
	<span class="versiculo"><sup>16</sup> Disperdite satorem de Babylone
et tenentem falcem in tempore messis;
a facie gladii saevientis
unusquisque ad populum suum convertetur,
et singuli ad terram suam fugient.</span>
	<span class="versiculo"><sup>17</sup> Ovis dispersa Israel;
leones eiecerunt eum.
Primus comedit eum rex Assyriae;
iste novissimus exossavit eum
Nabuchodonosor rex Babylonis.</span>
	<span class="versiculo"><sup>18</sup> Propterea haec dicit Dominus exercituum, Deus Israel: &#x201c; Ecce ego visitabo regem Babylonis et terram eius, sicut visitavi regem Assyriae;</span>
	<span class="versiculo"><sup>19</sup> et reducam Israel ad pascua sua, et pascetur Carmelum et Basan, et in monte Ephraim et Galaad saturabitur anima eius.</span>
	<span class="versiculo"><sup>20</sup> In diebus illis et in tempore illo, ait Dominus, quaeretur iniquitas Israel et non erit, et peccatum Iudae et non invenietur, quoniam propitius ero eis, quos reliquero.</span>
	<span class="versiculo"><sup>21</sup> Super terram Merataim ascende
et super habitatores Phacud.
Dissipa et interfice persequens eos,
ait Dominus,
et fac iuxta omnia, quae praecepi tibi &#x201d;.</span>
	<span class="versiculo"><sup>22</sup> Vox belli in terra
et contritio magna.</span>
	<span class="versiculo"><sup>23</sup> Quomodo confractus est et contritus
malleus universae terrae?
Quomodo versa est in desolationem Babylon in gentibus?</span>
	<span class="versiculo"><sup>24</sup> Illaqueavi te, et capta es, Babylon,
et nesciebas;
inventa es et apprehensa,
quoniam Dominum provocasti.</span>
	<span class="versiculo"><sup>25</sup> Aperuit Dominus thesaurum suum
et protulit vasa irae suae,
quoniam opus est Domino Deo exercituum
in terra Chaldaeorum.</span>
	<span class="versiculo"><sup>26</sup> Venite ad eam ab extremis finibus,
aperite horrea eius;
redigite eam in acervos lapidum quasi manipulos
et interficite eam,
nec sit quidquam reliquum.</span>
	<span class="versiculo"><sup>27</sup> Dissipate universos tauros eius,
descendant in occisionem.
Vae eis, quia venit dies eorum,
tempus visitationis eorum!</span>
	<span class="versiculo"><sup>28</sup> Vox fugientium
et eorum, qui evaserunt de terra Babylonis,
ut annuntient in Sion
ultionem Domini Dei nostri,
ultionem templi eius.</span>
	<span class="versiculo"><sup>29</sup> Convocate in Babylonem sagittarios,
omnes, qui tendunt arcum;
consistite adversus eam per gyrum, et nullus evadat:
reddite ei secundum opus suum,
iuxta omnia, quae fecit, facite illi,
quia contra Dominum erecta est,
adversum Sanctum Israel.</span>
	<span class="versiculo"><sup>30</sup> &#x201c; Idcirco cadent iuvenes eius in plateis eius,
et omnes viri bellatores eius conticescent in die illa,
ait Dominus.</span>
	<span class="versiculo"><sup>31</sup> Ecce ego ad te, Superbia,
dicit Dominus, Deus exercituum,
quia venit dies tuus,
tempus visitationis tuae.</span>
	<span class="versiculo"><sup>32</sup> Et cadet Superbia et corruet,
et non erit qui suscitet eam;
et succendam ignem in urbibus eius,
et devorabit omnia in circuitu eius &#x201d;.</span>
	<span class="versiculo"><sup>33</sup> Haec dicit Dominus exercituum: &#x201c; Calumniam sustinent filii Israel et filii Iudae simul; omnes, qui ceperunt eos, tenent, nolunt dimittere eos.</span>
	<span class="versiculo"><sup>34</sup> Redemptor eorum fortis, Dominus exercituum nomen eius, iudicio defendet causam eorum, ut quietem det terrae et conturbet habitatores Babylonis.</span>
	<span class="versiculo"><sup>35</sup> Gladius ad Chaldaeos,
ait Dominus,
et ad habitatores Babylonis
et ad principes et ad sapientes eius!</span>
	<span class="versiculo"><sup>36</sup> Gladius ad divinos eius, qui stulti erunt!
Gladius ad fortes illius, qui timebunt!</span>
	<span class="versiculo"><sup>37</sup> Gladius ad equos eius et ad currus eius
et ad omne vulgus, quod est in medio eius;
et erunt quasi mulieres!
Gladius ad thesauros eius, qui diripientur!</span>
	<span class="versiculo"><sup>38</sup> Siccitas super aquas eius erit, et arescent,
quia terra sculptilium est,
et in portentis insaniunt.</span>
	<span class="versiculo"><sup>39</sup> Propterea habitabunt dracones cum thoibus, et habitabunt in ea struthiones; et non inhabitabitur ultra usque in sempiternum nec exstruetur usque ad generationem et generationem.</span>
	<span class="versiculo"><sup>40</sup> Sicut subvertit Deus Sodomam et Gomorram et vicinas eius, ait Dominus, non habitabit ibi vir, et non peregrinabitur in ea filius hominis.</span>
	<span class="versiculo"><sup>41</sup> Ecce populus venit ab aquilone, et gens magna et reges multi consurgent a finibus terrae.</span>
	<span class="versiculo"><sup>42</sup> Arcum et acinacem apprehendent, crudeles sunt et immisericordes; vox eorum quasi mare sonabit, et super equos ascendent sicut vir paratus ad proelium contra te, filia Babylon.</span>
	<span class="versiculo"><sup>43</sup> Audivit rex Babylonis famam eorum, et dissolutae sunt manus eius; angustia apprehendit eum, dolor quasi parturientem.</span>
	<span class="versiculo"><sup>44</sup> Ecce quasi leo ascendet de silva condensa Iordanis ad prata semper virentia, quia subito currere faciam eos ex illa et, qui erit electus, illum praeponam ei. Quis enim similis mei? Et quis vocabit me in iudicium? Et quis est iste pastor, qui resistat vultui meo? &#x201d;.</span>
	<span class="versiculo"><sup>45</sup> Propterea audite consilium Domini, quod mente concepit adversum Babylonem, et cogitationes eius, quas cogitavit super terram Chaldaeorum: certe abstrahent parvulos gregis, certe desolabuntur super eos pascua eorum.</span>
	<span class="versiculo"><sup>46</sup> A voce captivitatis Babylonis commota est terra, et clamor inter gentes auditus est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
