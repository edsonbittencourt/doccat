<div>
	<span class="capitulo">17</span>
	<span class="versiculo"><sup>1</sup> Peccatum Iudae scriptum est stilo ferreo,
in ungue adamantino exaratum
super tabulam cordis eorum
et in cornibus ararum eorum,</span>
	<span class="versiculo"><sup>2</sup> ut recordarentur filii eorum ararum suarum
et palorum suorum iuxta ligna frondentia
in collibus excelsis,</span>
	<span class="versiculo"><sup>3</sup> montibus in campo.
&#x201c; Divitias tuas, omnes thesauros tuos
in direptionem dabo,
excelsa tua propter peccata
in universis finibus tuis.</span>
	<span class="versiculo"><sup>4</sup> Et relinques hereditatem tuam,
quam dedi tibi;
et servire te faciam inimicis tuis
in terra, quam ignoras,
quoniam ignem succendistis in naribus meis;
usque in aeternum ardebit &#x201d;.</span>
	<span class="versiculo"><sup>5</sup> Haec dicit Dominus:
&#x201c; Maledictus homo, qui confidit in homine
et ponit carnem brachium suum,
et a Domino recedit cor eius;</span>
	<span class="versiculo"><sup>6</sup> erit enim quasi myricae in deserto
et non videbit, cum venerit bonum,
sed habitabit in siccitate in deserto,
in terra salsuginis et inhabitabili.</span>
	<span class="versiculo"><sup>7</sup> Benedictus vir, qui confidit in Domino,
et erit Dominus fiducia eius;</span>
	<span class="versiculo"><sup>8</sup> et erit quasi lignum,
quod transplantatur super aquas,
quod ad humorem mittit radices suas
et non timebit, cum venerit aestus;
et erit folium eius viride,
et in anno siccitatis non erit sollicitum
nec aliquando desinet facere fructum</span>
	<span class="versiculo"><sup>9</sup> Dolosum est cor super omnia et insanabile;
quis cognoscet illud?</span>
	<span class="versiculo"><sup>10</sup> Ego Dominus scrutans cor et probans renes,
qui do unicuique iuxta viam suam
et iuxta fructum operum suorum.</span>
	<span class="versiculo"><sup>11</sup> Perdix fovit, quae non peperit,
ita faciens divitias sed non in iudicio.
In dimidio dierum suorum derelinquet eas
et in novissimo suo erit insipiens &#x201d;.</span>
	<span class="versiculo"><sup>12</sup> Solium gloriae, altitudo a principio,
locus sanctificationis nostrae!</span>
	<span class="versiculo"><sup>13</sup> Exspectatio Israel, Domine,
omnes, qui te derelinquunt, confundentur;
recedentes a te in terra scribentur,
quoniam dereliquerunt venam
aquarum viventium, Dominum.</span>
	<span class="versiculo"><sup>14</sup> Sana me, Domine, et sanabor;
salvum me fac, et salvus ero,
quoniam laus mea tu es.</span>
	<span class="versiculo"><sup>15</sup> Ecce ipsi dicunt ad me:
&#x201c; Ubi est verbum Domini? Veniat &#x201d;.</span>
	<span class="versiculo"><sup>16</sup> Et ego non institi pro malo apud te
et diem calamitatis non desideravi,
tu scis: quod egressum est de labiis meis,
rectum in conspectu tuo fuit.</span>
	<span class="versiculo"><sup>17</sup> Non sis mihi tu formidini;
refugium meum tu in die afflictionis.</span>
	<span class="versiculo"><sup>18</sup> Confundantur, qui me persequuntur,
et non confundar ego;
paveant illi, et non paveam ego;
induc super eos diem afflictionis
et duplici contritione contere eos.</span>
	<span class="versiculo"><sup>19</sup> Haec dixit Dominus ad me: &#x201c; Vade et sta in porta Filiorum populi, per quam ingrediuntur reges Iudae et egrediuntur, et in cunctis portis Ierusalem;</span>
	<span class="versiculo"><sup>20</sup> et dices ad eos: Audite verbum Domini, reges Iudae et omnis Iuda cunctique habitatores Ierusalem, qui ingredimini per portas istas.</span>
	<span class="versiculo"><sup>21</sup> Haec dicit Dominus: Custodite animas vestras et nolite portare pondera in die sabbati nec inferatis per portas Ierusalem;</span>
	<span class="versiculo"><sup>22</sup> et nolite efferre onera de domibus vestris in die sabbati et omne opus non facietis: sanctificate diem sabbati, sicut praecepi patribus vestris.</span>
	<span class="versiculo"><sup>23</sup> Et non audierunt nec inclinaverunt aurem suam; sed induraverunt cervicem suam, ne audirent me et ne acciperent disciplinam.</span>
	<span class="versiculo"><sup>24</sup> Et erit: si audieritis me, dicit Dominus, ut non inferatis onera per portas civitatis huius in die sabbati, et si sanctificaveritis diem sabbati, ne faciatis in eo omne opus,</span>
	<span class="versiculo"><sup>25</sup> ingredientur per portas civitatis huius reges et principes sedentes super solium David et ascendentes in curribus et equis, ipsi et principes eorum, viri Iudae et habitatores Ierusalem; et habitabitur civitas haec in sempiternum.</span>
	<span class="versiculo"><sup>26</sup> Et venient de civitatibus Iudae et de circuitu Ierusalem et de terra Beniamin et de Sephela et de montuosis et a Nageb, portantes holocaustum et victimam et sacrificium et tus, et inferent oblationem laudis in domum Domini.</span>
	<span class="versiculo"><sup>27</sup> Si autem non audieritis me, ut sanctificetis diem sabbati et ne portetis onus intrantes per portas Ierusalem in die sabbati, succendam ignem in portis eius, et devorabit domos Ierusalem et non exstinguetur &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
