<div>
	<span class="capitulo">5</span>
	<span class="versiculo"><sup>1</sup> Circuite vias Ierusalem
et aspicite et considerate
et quaerite in plateis eius,
an inveniatis virum,
an sit qui faciat iudicium et quaerentem fidem,
et propitius ero ei.</span>
	<span class="versiculo"><sup>2</sup> Quod si etiam &#x201c; Vivit Dominus! &#x201d; dixerint,
certe falso iurabunt.</span>
	<span class="versiculo"><sup>3</sup> Domine, nonne oculi tui respiciunt fidem?
Percussisti eos, et non doluerunt,
attrivisti eos, et renuerunt accipere disciplinam:
induraverunt facies suas supra petram,
noluerunt reverti.</span>
	<span class="versiculo"><sup>4</sup> Ego autem dixi: &#x201c; Ecce pauperes illi stulte agunt,
quia ignorant viam Domini,
iudicium Dei sui.</span>
	<span class="versiculo"><sup>5</sup> Ibo igitur ad optimates
et loquar eis;
ipsi enim noverunt viam Domini,
iudicium Dei sui &#x201d;.
Ecce hi simul confregerunt iugum, ruperunt vincula.</span>
	<span class="versiculo"><sup>6</sup> Idcirco percussit eos leo de silva,
lupus deserti vastabit eos,
pardus vigilans super civitates eorum:
omnis, qui egressus fuerit ex eis, lacerabitur,
quia multiplicatae sunt praevaricationes eorum,
confortatae sunt aversiones eorum.</span>
	<span class="versiculo"><sup>7</sup> &#x201c; Super quo propitius tibi esse potero?
Filii tui dereliquerunt me
et iuraverunt in his, qui non sunt dii;
saturavi eos, et moechati sunt
et in domum meretricis gregatim confluebant.</span>
	<span class="versiculo"><sup>8</sup> Equi impinguati et admissarii facti sunt:
unusquisque ad uxorem proximi sui hinniebat.</span>
	<span class="versiculo"><sup>9</sup> Numquid super his non visitabo,
dicit Dominus,
et in gente tali non ulciscetur anima mea?</span>
	<span class="versiculo"><sup>10</sup> Ascendite muros eius et dissipate,
consummationem autem nolite facere;
auferte propagines eius,
quia non sunt Domini.</span>
	<span class="versiculo"><sup>11</sup> Praevaricatione enim praevaricata est in me
domus Israel et domus Iudae &#x201d;,
ait Dominus.</span>
	<span class="versiculo"><sup>12</sup> Negaverunt Dominum
et dixerunt: &#x201c;Non est ipse;
neque veniet super nos malum,
et gladium et famem non videbimus.</span>
	<span class="versiculo"><sup>13</sup> Prophetae erunt in ventum,
et responsum non est in eis.
Haec ergo evenient illis &#x201d;.</span>
	<span class="versiculo"><sup>14</sup> Propterea haec dicit Dominus, Deus exercituum:
&#x201c; Quia locuti estis verbum istud,
ecce ego do verba mea in ore tuo in ignem
et populum istum in ligna,
et vorabit eos.</span>
	<span class="versiculo"><sup>15</sup> Ecce ego adducam super vos gentem de longinquo,
domus Israel,
ait Dominus,
gentem robustam,
gentem antiquam,
gentem, cuius ignorabis linguam
nec intelleges quid loquatur.</span>
	<span class="versiculo"><sup>16</sup> Pharetra eius quasi sepulcrum patens
universi fortes.</span>
	<span class="versiculo"><sup>17</sup> Et comedet segetes tuas et panem tuum,
devorabit filios tuos et filias tuas,
comedet gregem tuum et armenta tua,
comedet vineam tuam et ficum tuam;
et conteret urbes munitas tuas,
in quibus tu habes fiduciam, gladio.</span>
	<span class="versiculo"><sup>18</sup> Verumtamen et in diebus illis,
ait Dominus,
non faciam in vobis consummationem &#x201d;.</span>
	<span class="versiculo"><sup>19</sup> Quod si dixeritis: &#x201c; Quare fecit nobis Dominus Deus noster haec omnia? &#x201d;, dices ad eos: &#x201c; Sicut dereliquistis me et servistis diis alienis in terra vestra, sic servietis alienis in terra non vestra &#x201d;.</span>
	<span class="versiculo"><sup>20</sup> Annuntiate hoc domui Iacob
et auditum facite in Iuda dicentes:</span>
	<span class="versiculo"><sup>21</sup> &#x201c; Audi, popule stulte, qui non habes cor,
qui habentes oculos non vident,
et aures et non audiunt.</span>
	<span class="versiculo"><sup>22</sup> Numquid me non timebitis,
ait Dominus,
et a facie mea non trepidabitis?
Qui posui arenam terminum mari, praeceptum sempiternum, quod non praeteribit;
et commovebuntur et non poterunt,
et intumescent fluctus eius, et non transibunt illud &#x201d;.</span>
	<span class="versiculo"><sup>23</sup> Populo autem huic factum est cor contumax et rebelle;
recesserunt et abierunt</span>
	<span class="versiculo"><sup>24</sup> et non dixerunt in corde suo:
&#x201c; Metuamus Dominum Deum nostrum,
qui dat nobis pluviam
temporaneam et serotinam in tempore suo,
hebdomadas statutas messis
custodientem nobis &#x201d;.</span>
	<span class="versiculo"><sup>25</sup> Iniquitates vestrae declinaverunt haec,
et peccata vestra prohibuerunt bonum a vobis,</span>
	<span class="versiculo"><sup>26</sup> quia inventi sunt in populo meo impii,
insidiantes quasi incurvati aucupes,
laqueos ponentes ad capiendos viros.</span>
	<span class="versiculo"><sup>27</sup> Sicut decipula plena avibus,
sic domus eorum plenae dolo;
ideo magnificati sunt et ditati,</span>
	<span class="versiculo"><sup>28</sup> incrassati sunt et impinguati:
et transgressi sunt terminos mali.
Causam non iudicaverunt,
causam pupilli, ut ipsi prospere agant,
et iudicium pauperum non iudicaverunt.</span>
	<span class="versiculo"><sup>29</sup> Numquid super his non visitabo,
dicit Dominus,
aut super gentem huiuscemodi
non ulciscetur anima mea?</span>
	<span class="versiculo"><sup>30</sup> Stupor et mirabilia
facta sunt in terra:</span>
	<span class="versiculo"><sup>31</sup> prophetae prophetabant mendacium,
et sacerdotes applaudebant manibus suis,
et populus meus dilexit talia.
Quid igitur facietis in novissimo eius?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
