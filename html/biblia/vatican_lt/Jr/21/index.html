<div>
	<span class="capitulo">21</span>
	<span class="versiculo"><sup>1</sup> Verbum, quod factum est ad Ieremiam a Domino, quando misit ad eum rex Sedecias Phassur filium Melchiae et Sophoniam filium Maasiae sacerdotem dicens:</span>
	<span class="versiculo"><sup>2</sup> &#x201c; Interroga pro nobis Dominum, quia Nabuchodonosor rex Babylonis proeliatur adversum nos; si forte faciat Dominus nobiscum secundum omnia mirabilia sua, et recedat a nobis &#x201d;.</span>
	<span class="versiculo"><sup>3</sup> Et dixit Ieremias ad eos: &#x201c; Sic dicetis Sedeciae:</span>
	<span class="versiculo"><sup>4</sup> Haec dicit Dominus, Deus Israel: Ecce ego convertam vasa belli, quae in manibus vestris sunt et quibus vos pugnatis adversum regem Babylonis et Chaldaeos, qui obsident vos in circuitu murorum; et congregabo eos in medio civitatis huius.</span>
	<span class="versiculo"><sup>5</sup> Et debellabo ego vos in manu extenta et in brachio forti et in furore et in indignatione et in ira grandi</span>
	<span class="versiculo"><sup>6</sup> et percutiam habitatores civitatis huius, homines et bestias: pestilentia magna morientur.</span>
	<span class="versiculo"><sup>7</sup> Et post haec, ait Dominus, dabo Sedeciam regem Iudae et servos eius et populum eius, qui derelicti sunt in civitate hac a peste et gladio et fame, in manu Nabuchodonosor regis Babylonis et in manu inimicorum eorum et in manu quaerentium animam eorum; et percutiet eos in ore gladii et non flectetur neque parcet nec miserebitur.</span>
	<span class="versiculo"><sup>8</sup> Et ad populum hunc dices: Haec dicit Dominus: Ecce ego do coram vobis viam vitae et viam mortis:</span>
	<span class="versiculo"><sup>9</sup> qui habitaverit in urbe hac, morietur gladio et fame et peste; qui autem egressus fuerit et transfugerit ad Chaldaeos, qui obsident vos, vivet, et erit ei anima sua quasi spolium.</span>
	<span class="versiculo"><sup>10</sup> Posui enim faciem meam super civitatem hanc in malum et non in bonum, ait Dominus: in manu regis Babylonis dabitur, et exuret eam igni.</span>
	<span class="versiculo"><sup>11</sup> Et domui regis Iudae:
Audite verbum Domini,</span>
	<span class="versiculo"><sup>12</sup> domus David. Haec dicit Dominus:
Iudicate mane iudicium
et eruite vi oppressum de manu expoliantis,
ne forte egrediatur ut ignis indignatio mea
et succendatur, et non sit qui exstinguat,
propter malitiam operum vestrorum.</span>
	<span class="versiculo"><sup>13</sup> Ecce ego ad te, habitatricem vallis,
petram in planitie,
ait Dominus;
qui dicitis: &#x201c;Quis invadet nos?
Et quis ingredietur domos nostras?&#x201d;.</span>
	<span class="versiculo"><sup>14</sup> Et visitabo super vos iuxta fructum operum vestrorum,
dicit Dominus;
et succendam ignem in saltu eius,
et devorabit omnia in circuitu eius &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
