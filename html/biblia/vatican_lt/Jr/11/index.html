<div>
	<span class="capitulo">11</span>
	<span class="versiculo"><sup>1</sup> Verbum, quod factum est ad Ieremiam a Domino dicens:</span>
	<span class="versiculo"><sup>2</sup> &#x201c; Audite verba pacti huius et loquimini ad viros Iudae et habitatores Ierusalem.</span>
	<span class="versiculo"><sup>3</sup> Et dices ad eos: Haec dicit Dominus, Deus Israel: Maledictus vir, qui non audierit verba pacti huius,</span>
	<span class="versiculo"><sup>4</sup> quod praecepi patribus vestris in die, qua eduxi eos de terra Aegypti, de fornace ferrea, dicens: Audite vocem meam et facite omnia, quae praecipio vobis, et eritis mihi in populum, et ego ero vobis in Deum;</span>
	<span class="versiculo"><sup>5</sup> ut suscitem iuramentum, quod iuravi patribus vestris, daturum me eis terram fluentem lacte et melle, sicut est dies haec &#x201d;. Et respondi et dixi: &#x201c; Amen, Domine &#x201d;.</span>
	<span class="versiculo"><sup>6</sup> Et dixit Dominus ad me: &#x201c; Vociferare omnia verba haec in civitatibus Iudae et in foris Ierusalem dicens: Audite verba pacti huius et facite illa.</span>
	<span class="versiculo"><sup>7</sup> Quia contestans contestatus sum patres vestros in die, qua eduxi eos de terra Aegypti, usque ad diem hanc; mane consurgens contestatus sum et dixi: Audite vocem meam.</span>
	<span class="versiculo"><sup>8</sup> Et non audierunt nec inclinaverunt aurem suam, sed abierunt unusquisque in pravitate cordis sui mali; et induxi super eos omnia verba pacti huius, quod praecepi, ut facerent, et non fecerunt &#x201d;.</span>
	<span class="versiculo"><sup>9</sup> Et dixit Dominus ad me: &#x201c; Inventa est coniuratio in viris Iudae et in habitatoribus Ierusalem.</span>
	<span class="versiculo"><sup>10</sup> Reversi sunt ad iniquitates patrum suorum priorum, qui noluerunt audire verba mea; et hi ergo abierunt post deos alienos, ut servirent eis: irritum fecerunt domus Israel et domus Iudae pactum meum, quod pepigi cum patribus eorum.</span>
	<span class="versiculo"><sup>11</sup> Quam ob rem haec dicit Dominus: Ecce ego inducam super eos mala, de quibus exire non poterunt; et clamabunt ad me, et non exaudiam eos.</span>
	<span class="versiculo"><sup>12</sup> Et ibunt civitates Iudae et habitatores Ierusalem et clamabunt ad deos, quibus sacrificant, et non salvabunt eos in tempore afflictionis eorum.</span>
	<span class="versiculo"><sup>13</sup> Secundum numerum enim civitatum tuarum erant dii tui, Iuda, et secundum numerum viarum Ierusalem posuistis aras confusioni, aras ad sacrificandum Baal.</span>
	<span class="versiculo"><sup>14</sup> Tu ergo noli orare pro populo hoc et ne assumas pro eis deprecationem et orationem, quia non exaudiam in tempore clamoris eorum ad me, in tempore afflictionis eorum.</span>
	<span class="versiculo"><sup>15</sup> Quid est dilectae meae,
ut in domo mea perficiat consilia mala?
Numquid vota et carnes sanctae
auferent a te malitias tuas,
in quibus glorieris? &#x201d;.</span>
	<span class="versiculo"><sup>16</sup> Olivam uberem, pulchram, fructibus speciosam,
vocabit Dominus nomen tuum;
ad vocem strepitus grandis
succendit ignem in ea,
et combusti sunt rami eius.</span>
	<span class="versiculo"><sup>17</sup> Et Dominus exercituum, qui plantavit te, locutus est super te malum, pro malis domus Israel et domus Iudae, quae fecerunt sibi ad irritandum me, sacrificantes Baal.</span>
	<span class="versiculo"><sup>18</sup> Tu autem, Domine, demonstrasti mihi, et cognovi;
tunc ostendisti mihi opera eorum.</span>
	<span class="versiculo"><sup>19</sup> Et ego quasi agnus mansuetus, qui portatur ad victimam; et non cognovi quia super me cogitaverunt consilia: &#x201c; Caedamus lignum in vigore eius et eradamus eum de terra viventium, et nomen eius non memoretur amplius &#x201d;.</span>
	<span class="versiculo"><sup>20</sup> Tu autem, Domine exercituum,
qui iudicas iuste et probas renes et corda:
videam ultionem tuam ex eis;
tibi enim revelavi causam meam.</span>
	<span class="versiculo"><sup>21</sup> Propterea haec dicit Dominus super viros Anathoth, qui quaerunt animam tuam et dicunt: &#x201c; Non prophetabis in nomine Domini et non morieris in manibus nostris &#x201d;.</span>
	<span class="versiculo"><sup>22</sup> Propterea haec dicit Dominus exercituum: &#x201c; Ecce ego visitabo super eos: iuvenes morientur in gladio, filii eorum et filiae eorum morientur in fame,</span>
	<span class="versiculo"><sup>23</sup> et reliquiae non erunt eis; inducam enim malum super viros Anathoth, annum visitationis eorum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ieremiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
