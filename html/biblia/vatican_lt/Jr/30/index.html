<div>
    <span class="capitulo">30</span>
    <span class="versiculo"><sup>1</sup> Verbum, quod factum est ad Ieremiam a Domino dicens:</span>
    <span class="versiculo"><sup>2</sup> &#x201c; Haec dicit Dominus, Deus Israel, dicens: Scribe tibi omnia verba, quae locutus sum ad te, in libro;</span>
    <span class="versiculo"><sup>3</sup> ecce enim dies veniunt, dicit Dominus, et convertam sortem populi mei Israel et Iudae, ait Dominus, et convertam eos ad terram, quam dedi patribus eorum, et possidebunt eam &#x201d;.</span>
    <span class="versiculo"><sup>4</sup> Et haec verba, quae locutus est Dominus ad Israel et ad Iudam:</span>
    <span class="versiculo"><sup>5</sup> &#x201c; Quoniam haec dicit Dominus:
Vocem terroris audivimus,
formido et non est pax.</span>
    <span class="versiculo"><sup>6</sup> Interrogate et videte, si generat masculus;
quare ergo vidi omnis viri manum
super lumbum suum quasi parturientis,
et conversae sunt universae facies in auruginem?</span>
    <span class="versiculo"><sup>7</sup> Vae, quia magna dies illa,
nec est similis eius,
tempusque tribulationis est Iacob,
et ex ipso salvabitur.</span>
    <span class="versiculo"><sup>8</sup> Et erit: in die illa, ait Dominus exercituum, conteram iugum eius de collo tuo et vincula tua dirumpam; et non dominabuntur ei amplius alieni,</span>
    <span class="versiculo"><sup>9</sup> sed servient Domino Deo suo et David regi suo, quem suscitabo eis.</span>
    <span class="versiculo"><sup>10</sup> Tu ergo ne timeas, serve meus Iacob,
ait Dominus,
neque paveas, Israel,
quia ecce ego salvabo te de terra longinqua
et semen tuum de terra captivitatis eorum;
et revertetur Iacob et quiescet
et securus erit, et non erit quem formidet;</span>
    <span class="versiculo"><sup>11</sup> quoniam tecum ego sum,
ait Dominus,
ut salvem te.
Faciam enim consummationem in cunctis gentibus,
in quibus dispersi te;
te autem non faciam in consummationem,
sed castigabo te in iudicio
nec quasi innocenti parcam tibi.</span>
    <span class="versiculo"><sup>12</sup> Quia haec dicit Dominus:
Insanabilis fractura tua,
pessima plaga tua;</span>
    <span class="versiculo"><sup>13</sup> non est qui iudicet iudicium tuum;
sunt ulceri medicamina,
tibi vero cicatrix non obducitur.</span>
    <span class="versiculo"><sup>14</sup> Omnes amatores tui obliti sunt tui,
te non quaerunt;
plaga enim inimici percussi te
castigatione crudeli:
propter multitudinem iniquitatis tuae
dura facta sunt peccata tua.</span>
    <span class="versiculo"><sup>15</sup> Quid clamas super contritione tua?
Insanabilis est dolor tuus.
Propter multitudinem iniquitatis tuae
et propter dura peccata tua feci haec tibi.</span>
    <span class="versiculo"><sup>16</sup> Propterea omnes, qui comedunt te, devorabuntur,
et universi hostes tui in captivitatem ducentur,
et, qui te vastant, vastabuntur,
cunctosque praedatores tuos dabo in praedam.</span>
    <span class="versiculo"><sup>17</sup> Obducam enim cicatricem tibi
et a vulneribus tuis sanabo te,
dicit Dominus,
quia Eiectam vocaverunt te,
Sion haec, quae non habebat requirentem.</span>
    <span class="versiculo"><sup>18</sup> Haec dicit Dominus:
Ecce ego convertam sortem tabernaculorum Iacob
et tectis eius miserebor,
et aedificabitur civitas in ruinis suis,
et arx in loco suo fundabitur;</span>
    <span class="versiculo"><sup>19</sup> et egredietur de eis laus voxque ludentium.
Et multiplicabo eos, et non imminuentur,
et glorificabo eos, et non attenuabuntur.</span>
    <span class="versiculo"><sup>20</sup> Et erunt filii eius sicut a principio,
et coetus eius coram me permanebit,
et visitabo adversum omnes, qui tribulant eum.</span>
    <span class="versiculo"><sup>21</sup> Et erit dux eius ex eo,
et princeps de medio eius procedet; et applicabo eum, et accedet ad me.
Quis enim iste est, qui pignori dabit cor suum,
ut appropinquet mihi?,
ait Dominus.</span>
    <span class="versiculo"><sup>22</sup> Et eritis mihi in populum,
et ego ero vobis in Deum.</span>
    <span class="versiculo"><sup>23</sup> Ecce turbo Domini, furor egrediens,
procella ruens;
in capite impiorum conquiescet.</span>
    <span class="versiculo"><sup>24</sup> Non cessabit ab ira indignationis Dominus,
donec faciat et compleat
cogitationes cordis sui;
in novissimo dierum intellegetis ea.</span>
</div>
