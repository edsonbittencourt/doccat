<div>
	<span class="capitulo">4</span>
	<span class="versiculo"><sup>1</sup> &#x201c; Si converteris, Israel,
ait Dominus,
ad me convertere;
si abstuleris abominationes tuas a facie mea,
non effugies.</span>
	<span class="versiculo"><sup>2</sup> Et iurabis: &#x201c;Vivit Dominus!&#x201d;
in veritate et in iudicio et in iustitia,
et benedicentur in ipso gentes
et in ipso gloriabuntur.</span>
	<span class="versiculo"><sup>3</sup> Haec enim dicit Dominus
viro Iudae et Ierusalem:
Novate vobis novale
et nolite serere super spinas.</span>
	<span class="versiculo"><sup>4</sup> Circumcidimini Domino
et auferte praeputia cordium vestrorum,
viri Iudae et habitatores Ierusalem,
ne forte egrediatur ut ignis indignatio mea
et succendatur, et non sit qui exstinguat,
propter malitiam operum vestrorum.</span>
	<span class="versiculo"><sup>5</sup> Annuntiate in Iuda
et in Ierusalem auditum facite;
et loquimini et canite tuba in terra,
clamate fortiter et dicite:
&#x201c;Congregamini, et ingrediamur civitates munitas&#x201d;.</span>
	<span class="versiculo"><sup>6</sup> Levate signum in Sion,
fugite, nolite stare,
quia malum ego adduco ab aquilone
et contritionem magnam.</span>
	<span class="versiculo"><sup>7</sup> Ascendit leo de cubili suo,
et praedo gentium se levavit;
egressus est de loco suo,
ut ponat terram tuam in solitudinem:
civitates tuae vastabuntur,
remanentes absque habitatore.</span>
	<span class="versiculo"><sup>8</sup> Super hoc accingite vos ciliciis,
plangite et ululate,
quia non est aversa ira furoris Domini a nobis.</span>
	<span class="versiculo"><sup>9</sup> Et erit in die illa,
dicit Dominus,
peribit cor regis
et cor principum,
et obstupescent sacerdotes,
et prophetae consternabuntur &#x201d;.</span>
	<span class="versiculo"><sup>10</sup> Et dixi: &#x201c; Heu, Domine Deus!
Ergo decepisti populum istum et Ierusalem
dicens: &#x201c;Pax erit vobis&#x201d;;
et ecce pervenit gladius usque ad animam &#x201d;.</span>
	<span class="versiculo"><sup>11</sup> In tempore illo dicetur populo huic et Ierusalem:
&#x201c; Ventus urens collium, qui sunt in deserto,
invadit filiam populi mei
non ad ventilandum et ad purgandum.</span>
	<span class="versiculo"><sup>12</sup> Ventus plenior his veniet mihi,
nunc et ego loquar iudicia mea cum eis &#x201d;.</span>
	<span class="versiculo"><sup>13</sup> Ecce quasi nubes ascendet,
et quasi tempestas currus eius;
velociores aquilis equi illius.
Vae nobis, quoniam vastati sumus!</span>
	<span class="versiculo"><sup>14</sup> Lava a malitia cor tuum,
Ierusalem, ut salva fias;
usquequo morabuntur in te
cogitationes iniquae?</span>
	<span class="versiculo"><sup>15</sup> Vox enim annuntiantis a Dan
et notam facientis calamitatem de monte Ephraim.</span>
	<span class="versiculo"><sup>16</sup> Nuntiate gentibus. Ecce adsunt!
Auditum facite hoc super Ierusalem:
&#x201c; Custodes venerunt de terra longinqua
et dederunt super civitates Iudae vocem suam;</span>
	<span class="versiculo"><sup>17</sup> quasi custodes agrorum facti sunt super eam in gyro,
quia adversus me contumax erat &#x201d;,
dicit Dominus.</span>
	<span class="versiculo"><sup>18</sup> Via tua et opera tua
fecerunt haec tibi;
ista malitia tua, quia amara,
quia tetigit cor tuum.</span>
	<span class="versiculo"><sup>19</sup> Viscera mea, viscera mea! Doleo.
Parietes cordis mei!
Turbatur in me cor meum:
non tacebo,
quoniam vocem bucinae audivit anima mea,
clamorem proelii.</span>
	<span class="versiculo"><sup>20</sup> Contritio super contritionem vocata est,
quoniam vastata est omnis terra,
repente vastata sunt tabernacula mea,
subito tentoria mea.</span>
	<span class="versiculo"><sup>21</sup> Usquequo videbo vexillum,
audiam vocem bucinae?</span>
	<span class="versiculo"><sup>22</sup> &#x201c; Quia stultus populus meus:
me non cognoverunt;
filii insipientes sunt et vecordes:
sapientes sunt, ut faciant mala,
bene autem facere nesciunt &#x201d;.</span>
	<span class="versiculo"><sup>23</sup> Aspexi terram, et ecce vacua erat et deserta;
et caelos, et non erat lux in eis.</span>
	<span class="versiculo"><sup>24</sup> Aspexi montes, et ecce movebantur,
et omnes colles conturbati sunt.</span>
	<span class="versiculo"><sup>25</sup> Aspexi, et ecce non erat homo,
et omne volatile caeli recesserat.</span>
	<span class="versiculo"><sup>26</sup> Aspexi, et ecce hortus desertus,
et omnes urbes eius destructae sunt
a facie Domini et a facie irae furoris eius.</span>
	<span class="versiculo"><sup>27</sup> Haec enim dicit Dominus:
&#x201c; Deserta erit omnis terra,
sed tamen consummationem non faciam.</span>
	<span class="versiculo"><sup>28</sup> Super hoc lugebit terra,
et maerebunt caeli desuper,
eo quod locutus sum,
statui et non paenitet me
nec avertar ab eo &#x201d;.</span>
	<span class="versiculo"><sup>29</sup> A voce equitis et mittentis sagittam
fugit omnis civitas;
ingressi sunt silvas condensas
et ascenderunt rupes;
universae urbes derelictae sunt,
et non habitat in eis homo.</span>
	<span class="versiculo"><sup>30</sup> Tu autem, vastata, quid facies?
Cum vestieris te coccino,
cum ornata fueris monili aureo,
et pinxeris stibio oculos tuos,
frustra componeris;
contempserunt te amatores tui,
animam tuam quaerent.</span>
	<span class="versiculo"><sup>31</sup> Vocem enim quasi parturientis audivi,
angustias ut puerperae;
vox filiae Sion
intermorientis expandentisque manus suas:
&#x201c; Vae mihi, quia defecit anima mea
propter interfectores! &#x201d;.</span>
</div>
