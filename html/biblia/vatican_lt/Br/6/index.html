<div>
    <span class="capitulo">6</span>
    <span class="versiculo"><sup>-</sup> Exemplum epistulae, quam mi sit Ieremias ad abducendos captivos in Babyloniam a rege Babyloniorum, ut nuntiaret illis secundum quod praeceptum est ei a Deo.</span>
    <span class="versiculo"><sup>1</sup> Propter peccata, quae peccastis ante Deum, abducemini in Babyloniam captivi a Nabuchodonosor rege Babyloniorum.</span>
    <span class="versiculo"><sup>2</sup> Ingressi itaque in Babylonem, eritis illic annis pluribus et tempus longum usque ad generationes septem; post hoc autem educam vos inde cum pace.</span>
    <span class="versiculo"><sup>3</sup> Nunc autem videbitis in Babylone deos argenteos et aureos et ligneos in umeris portari, ostentantes metum gentibus.</span>
    <span class="versiculo"><sup>4</sup> Cavete ergo, ne et vos assimilati assimilemini alienigenis, et metus vos capiat in ipsis.</span>
    <span class="versiculo"><sup>5</sup> Videntes turbam ante et retro adorantem eos, dicite autem in corde vestro: &#x201c; Te oportet adorare, Domine &#x201d;.</span>
    <span class="versiculo"><sup>6</sup> Angelus enim meus vobiscum est; ipse autem exquiret animas vestras.</span>
    <span class="versiculo"><sup>7</sup> Nam lingua eorum polita a fabro; ipsa etiam inaurata et inargentata falsa sunt et non possunt loqui.</span>
    <span class="versiculo"><sup>8</sup> Et sicut virgini ornatum amanti, accepto auro fabricantur</span>
    <span class="versiculo"><sup>9</sup> coronas super capita deorum suorum. Interdum autem accidit etiam, ut sacerdotes, subtrahentes a diis aurum et argentum, erogent illud in semetipsos</span>
    <span class="versiculo"><sup>10</sup> et dent ex ipso et prostitutis in lupanari. Et ornant illos ut homines vestimentis, deos argenteos et aureos et ligneos.</span>
    <span class="versiculo"><sup>11</sup> Hi autem non liberantur ab aerugine et tinea.</span>
    <span class="versiculo"><sup>12</sup> Opertis illis veste purpurea, extergunt faciem eorum propter pulverem domus, qui est plurimus super eos.</span>
    <span class="versiculo"><sup>13</sup> Et sceptrum habet ut homo, iudex regionis, qui in se peccantem non interficiet.</span>
    <span class="versiculo"><sup>14</sup> Habet etiam gladium in manu dextera et securim, se autem de bello et a latronibus non liberabit. Unde notum est quia non sunt dii;</span>
    <span class="versiculo"><sup>15</sup> non ergo timueritis eos.
Sicut enim vas hominis confractum inutile fit, tales sunt dii eorum.</span>
    <span class="versiculo"><sup>16</sup> Collocatis illis in domo, oculi eorum pleni sunt pulvere ex pedibus introeuntium.</span>
    <span class="versiculo"><sup>17</sup> Et sicut alicui, qui regem offendit, circumsaeptae sunt aulae, tamquam ad mortem ducto, domus eorum muniunt sacerdotes ostiis et clausuris et seris, ne a latronibus exspolientur.</span>
    <span class="versiculo"><sup>18</sup> Lucernas accendunt et quidem plures quam sibi ipsis, quarum nullam videre possunt.</span>
    <span class="versiculo"><sup>19</sup> Sunt autem sicut trabes in domo; corda vero eorum dicunt elingere serpentes, qui de terra sunt; dum comedunt eos et vestimentum eorum, non sentiunt.</span>
    <span class="versiculo"><sup>20</sup> Nigrae fiunt facies eorum a fumo, qui in domo fit.</span>
    <span class="versiculo"><sup>21</sup> Super corpus eorum et super caput volitant noctuae et hirundines et aves, similiter et cattae.</span>
    <span class="versiculo"><sup>22</sup> Unde scietis quia non sunt dii; non ergo timueritis eos.</span>
    <span class="versiculo"><sup>23</sup> Aurum enim, quod circa se habent ad speciem, nisi aliquis exterserit aeruginem, non fulgebit; neque enim, cum conflabantur, sentiebant.</span>
    <span class="versiculo"><sup>24</sup> Ex omni pretio empta sunt, in quibus spiritus non est.</span>
    <span class="versiculo"><sup>25</sup> Sine pedibus, in umeris portantur, ostentantes ignobilitatem suam hominibus; confunduntur et, qui excolunt ea,</span>
    <span class="versiculo"><sup>26</sup> propter quod, ne forte cadat in terram, per ipsos erigetur. Neque, si quis illud erectum statuerit, per semetipsum movebitur neque, si inclinatum fuerit, erigetur; sed sicut mortuis munera illis apponuntur.</span>
    <span class="versiculo"><sup>27</sup> Hostias vero eorum sacerdotes eorum vendunt et abutuntur; similiter et uxores eorum, ex ipsis partes sale condientes, neque mendico neque infirmo aliquid impertiunt. De sacrificiis eorum menstruatae et fetae contingunt.</span>
    <span class="versiculo"><sup>28</sup> Scientes itaque ex his quia non sunt dii, ne timueritis eos.</span>
    <span class="versiculo"><sup>29</sup> Unde enim vocabuntur dii? Quia mulieres apponunt diis argenteis et aureis et ligneis,</span>
    <span class="versiculo"><sup>30</sup> et in domibus illorum sacerdotes sedent habentes tunicas scissas et capita et barbam rasam, quorum capita nuda sunt.</span>
    <span class="versiculo"><sup>31</sup> Rugiunt autem clamantes coram diis suis sicut in cena mortui.</span>
    <span class="versiculo"><sup>32</sup> A vestimento eorum auferunt sacerdotes et vestiunt uxores suas et filios suos.</span>
    <span class="versiculo"><sup>33</sup> Neque si quid mali patiantur ab aliquo neque si bonum, poterint retribuere; neque constituere regem possunt neque auferre.</span>
    <span class="versiculo"><sup>34</sup> Similiter neque divitias neque aes poterunt dare. Si quis illis votum voverit nec reddiderit, non requirent.</span>
    <span class="versiculo"><sup>35</sup> De morte hominem non liberabunt neque infirmiorem a potentiore eripient.</span>
    <span class="versiculo"><sup>36</sup> Hominem caecum ad visum non restituent, de necessitate hominem non liberabunt.</span>
    <span class="versiculo"><sup>37</sup> Viduae non miserebuntur neque orphano benefacient.</span>
    <span class="versiculo"><sup>38</sup> Lapidibus de monte similes sunt, lignea et inaurata et inargentata; qui autem excolunt illa, confundentur.</span>
    <span class="versiculo"><sup>39</sup> Quomodo ergo aestimandum aut dicendum est esse illos deos?</span>
    <span class="versiculo"><sup>40</sup> Adhuc etiam ipsi Chaldaei non honorant ea; qui cum viderint mutum non posse loqui, afferunt Bel postulantes illum loqui,</span>
    <span class="versiculo"><sup>41</sup> quasi ipse possit sentire. Et non possunt ipsi, cum intellexerint, relinquere ea; sensum enim non habent.</span>
    <span class="versiculo"><sup>42</sup> Mulieres autem circumdatae funibus in viis sedent succendentes furfurem;</span>
    <span class="versiculo"><sup>43</sup> cum autem aliqua ex ipsis, attracta ab aliquo transeunte, dormierit cum eo, proximae suae exprobrat quod ea non sit digna habita, sicut ipsa, neque funis eius diruptus.</span>
    <span class="versiculo"><sup>44</sup> Omnia autem, quae illis fiunt, falsa sunt; quomodo ergo aestimandum est aut dicendum illos esse deos?</span>
    <span class="versiculo"><sup>45</sup> A fabris et ab aurificibus facti sunt; nihil aliud erunt, nisi id quod volunt artifices.</span>
    <span class="versiculo"><sup>46</sup> Ipsi etiam, qui ea faciunt, non erunt multi temporis; itaque numquid possunt, quae ab ipsis fabricata sunt, esse dii?</span>
    <span class="versiculo"><sup>47</sup> Reliquerunt enim falsa et opprobrium postea futuris.</span>
    <span class="versiculo"><sup>48</sup> Nam cum supervenerit illis proelium et mala, cogitant apud se sacerdotes, ubi se abscondant cum illis.</span>
    <span class="versiculo"><sup>49</sup> Quomodo ergo non est sentiendum quia non sunt dii, qui nec liberant se de bello nec de malis?</span>
    <span class="versiculo"><sup>50</sup> Nam cum sint lignea et inaurata et inargentata, scietur postea quia falsa sunt; gentibus universis et regibus manifestum erit quia non sunt dii sed opera manuum hominum, et nullum Dei opus in illis est.</span>
    <span class="versiculo"><sup>51</sup> Cui ergo non notum est quod non sunt dii?</span>
    <span class="versiculo"><sup>52</sup> Regem enim regioni non suscitabunt neque pluviam hominibus dabunt.</span>
    <span class="versiculo"><sup>53</sup> Iudicium quoque eorum non discernent nec regiones liberabunt iniuriam patientes, quia nihil possunt sicut corniculae inter medium caeli et terrae.</span>
    <span class="versiculo"><sup>54</sup> Etenim cum inciderit in domum deorum ligneorum vel inauratorum vel inargentatorum ignis, sacerdotes quidem ipsorum fugient et liberabuntur; ipsi vero sicut trabes in medio comburentur.</span>
    <span class="versiculo"><sup>55</sup> Regi autem et hostibus non resistent. Quomodo ergo aestimandum est aut recipiendum quia dii sunt?</span>
    <span class="versiculo"><sup>56</sup> Neque a furibus neque a latronibus se liberabunt dii lignei et inaurati et inargentati;</span>
    <span class="versiculo"><sup>57</sup> quibus hi fortiores sunt, quia aurum et argentum et vestimentum, quo operti sunt, auferent illis et abibunt; nec illi sibi auxilium ferent.</span>
    <span class="versiculo"><sup>58</sup> Itaque melius est esse regem ostentantem virtutem suam aut vas in domo utile, quo uti potest is, qui possidet illud, quam falsi dii, aut etiam ostium in domo, quod custodit, quae in ea sunt, quam falsi dii, et columna lignea in regiis quam falsi dii.</span>
    <span class="versiculo"><sup>59</sup> Sol quidem et luna et sidera, cum sint splendida et emissa ad utilitates, oboediunt;</span>
    <span class="versiculo"><sup>60</sup> similiter et fulgur cum apparuerit, perspicuum est; eodem modo et spiritus in omni regione spirat;</span>
    <span class="versiculo"><sup>61</sup> et nubes, quibus cum imperatum fuerit a Deo perambulare universum orbem, perficiunt, quod imperatum est;</span>
    <span class="versiculo"><sup>62</sup> ignis etiam missus desuper, ut consumat montes et silvas, facit, quod praeceptum est: haec autem neque speciebus neque virtutibus uni eorum similia sunt.</span>
    <span class="versiculo"><sup>63</sup> Unde neque aestimandum est neque dicendum illos esse deos, quando non possunt neque iudicium iudicare neque benefacere hominibus.</span>
    <span class="versiculo"><sup>64</sup> Scientes itaque quia non sunt dii, ne timueritis eos.</span>
    <span class="versiculo"><sup>65</sup> Neque enim regibus maledicent neque benedicent.</span>
    <span class="versiculo"><sup>66</sup> Signa in caelo gentibus non ostendent neque ut sol lucebunt neque illuminabunt sicut luna.</span>
    <span class="versiculo"><sup>67</sup> Bestiae meliores sunt illis, quae possunt, fugientes sub tegumentum, prodesse sibi.</span>
    <span class="versiculo"><sup>68</sup> Nullo itaque modo nobis est manifestum quia sunt dii; propter quod ne timueritis eos.</span>
    <span class="versiculo"><sup>69</sup> Nam sicut in cucumerario formido nihil custodit, ita sunt dii illorum lignei et inaurati et inargentati.</span>
    <span class="versiculo"><sup>70</sup> Eodem modo et in horto spinae albae, super quam omnis avis sedet; similiter et mortuo proiecto in tenebris similes sunt dii eorum lignei et inaurati et inargentati.</span>
    <span class="versiculo"><sup>71</sup> A purpura et bysso, quae super illos tineant, scietis quia non sunt dii; ipsa etiam postremo comeduntur, et erit opprobrium in regione.</span>
    <span class="versiculo"><sup>72</sup> Melior est ergo homo iustus, qui non habet simulacra, nam erit longe ab opprobriis.</span>
</div>
