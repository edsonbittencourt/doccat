<div>
	<span class="capitulo">2</span>
	<span class="versiculo"><sup>1</sup> Et statuit Dominus verbum suum, quod locutus est super nos et super iudices nostros, qui iudicabant Israel, et super reges nostros et super principes nostros et super omnem hominem Israel et Iudae,</span>
	<span class="versiculo"><sup>2</sup> ut induceret super nos mala magna, quae non sunt facta sub omni caelo, secundum quae fecit in Ierusalem, secundum ea quae scripta sunt in lege Moysi,</span>
	<span class="versiculo"><sup>3</sup> comedere nos unumquemque carnes filii sui et unumquemque carnes filiae suae.</span>
	<span class="versiculo"><sup>4</sup> Et dedit illos subditos omnibus regnis, quae in circuitu nostro sunt, in opprobrium et in desolationem in omnibus populis, qui in circuitu nostro sunt, quo dispersit illos Dominus,</span>
	<span class="versiculo"><sup>5</sup> et facti sunt subtus et non supra, quia peccavimus Deo nostro non oboediendo voci eius.</span>
	<span class="versiculo"><sup>6</sup> Domino Deo nostro iustitia, nobis autem et patribus nostris confusio faciei, sicut hic dies;</span>
	<span class="versiculo"><sup>7</sup> quae locutus est Dominus super nos, omnia mala haec venerunt super nos,</span>
	<span class="versiculo"><sup>8</sup> et non sumus deprecati faciem Domini, ut averteremur unusquisque a cogitationibus cordis nostri pessimi.</span>
	<span class="versiculo"><sup>9</sup> Et vigilavit Dominus super mala et induxit ea super nos, quia iustus est Dominus in omnibus operibus suis, quae mandavit nobis.</span>
	<span class="versiculo"><sup>10</sup> Et non oboedivimus voci eius, ut ambularemus in praeceptis Domini, quae dedit ante faciem nostram.</span>
	<span class="versiculo"><sup>11</sup> Et nunc, Domine, Deus Israel, qui eduxisti populum tuum de terra Aegypti in manu valida, in signis et portentis et in virtute magna et in brachio excelso et fecisti tibi nomen, sicut hic dies,</span>
	<span class="versiculo"><sup>12</sup> peccavimus, impie fecimus, inique egimus, Domine Deus noster, in omnibus iustificationibus tuis.</span>
	<span class="versiculo"><sup>13</sup> Avertatur ira tua a nobis, quia derelicti sumus pauci in gentibus, quo dispersisti nos.</span>
	<span class="versiculo"><sup>14</sup> Exaudi, Domine, orationem nostram et deprecationem nostram et eripe nos propter te et da nobis gratiam ante faciem eorum, qui nos abduxerunt,</span>
	<span class="versiculo"><sup>15</sup> ut sciat omnis terra quia tu es Dominus Deus noster, et quia nomen tuum invocatum est super Israel et super genus eius.</span>
	<span class="versiculo"><sup>16</sup> Domine, prospice de domo sancta tua et attende in nos; inclina, Domine, aurem tuam et audi.</span>
	<span class="versiculo"><sup>17</sup> Aperi, Domine, oculos tuos et vide, quia non mortui, qui in inferno sunt, quorum spiritus ablatus est a visceribus eorum, dabunt gloriam et iustificationem Domino,</span>
	<span class="versiculo"><sup>18</sup> sed anima, quae tristis est super magnitudinem, quae incedit curva et infirma, et oculi deficientes et anima esuriens dabunt tibi gloriam et iustitiam, Domine.</span>
	<span class="versiculo"><sup>19</sup> Quia non in iustificationibus patrum nostrorum et regum nostrorum nos prosternimus preces nostras ante faciem tuam, Domine Deus noster;</span>
	<span class="versiculo"><sup>20</sup> quia immisisti indignationem tuam et iram tuam super nos, sicut locutus es in manibus puerorum tuorum prophetarum dicens:</span>
	<span class="versiculo"><sup>21</sup> &#x201c;Sic dicit Dominus: Inclinate umerum vestrum et servite regi Babylonis et sedebitis super terram, quam dedi patribus vestris.</span>
	<span class="versiculo"><sup>22</sup> Et si non audieritis vocem Domini, ut serviatis regi Babylonis, deficere faciam a civitatibus Iudae et a plateis Ierusalem</span>
	<span class="versiculo"><sup>23</sup> vocem laetitiae et vocem iucunditatis et vocem sponsi et vocem sponsae, et erit omnis terra sine vestigio ab inhabitantibus&#x201d;.</span>
	<span class="versiculo"><sup>24</sup> Et non audivimus vocem tuam, ut serviremus regi Babylonis; et statuisti verba tua, quae locutus es in manibus puerorum tuorum prophetarum, ut eicerentur ossa regum nostrorum et ossa patrum nostrorum de loco suo;</span>
	<span class="versiculo"><sup>25</sup> et ecce sunt proiecta in calore diei et in gelu noctis, et mortui sunt in doloribus malis, in fame et in gladio et in peste.</span>
	<span class="versiculo"><sup>26</sup> Et posuisti domum, super quam invocatum est nomen tuum, sicut hic dies propter malitiam domus Israel et domus Iudae.</span>
	<span class="versiculo"><sup>27</sup> Et fecisti in nos, Domine Deus noster, secundum omnem moderationem tuam et secundum omnem miserationem tuam magnam,</span>
	<span class="versiculo"><sup>28</sup> sicut locutus es in manu pueri tui Moysi in die, quo mandasti ei scribere legem tuam coram filiis Israel</span>
	<span class="versiculo"><sup>29</sup> dicens: &#x201c;Si non audieritis vocem meam, profecto turba haec magna et multa convertetur in parvam inter gentes, quo eos dispergam;</span>
	<span class="versiculo"><sup>30</sup> quia scivi quod me non audient, quia populus est dura cervice. Et convertentur ad cor suum in terra captivitatis suae</span>
	<span class="versiculo"><sup>31</sup> et scient quia ego Dominus Deus illorum, et dabo illis cor intellegens et aures audientes,</span>
	<span class="versiculo"><sup>32</sup> et laudabunt me in terra captivitatis suae et memores erunt nominis mei;</span>
	<span class="versiculo"><sup>33</sup> et avertent se a dorso suo duro et a nequissimis adinventionibus suis, quia memores erunt viae patrum suorum, qui peccaverunt coram Domino.</span>
	<span class="versiculo"><sup>34</sup> Et convertam eos in terram, quam iuravi patribus eorum, Abraham, Isaac et Iacob; et possidebunt eam et multiplicabo eos, et non minorabuntur;</span>
	<span class="versiculo"><sup>35</sup> et statuam illis testamentum aeternum, ut sim illis in Deum, et ipsi erunt mihi in populum, et ultra iam non movebo populum meum Israel a terra, quam dedi illis&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_baruch_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
