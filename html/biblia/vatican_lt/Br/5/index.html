<div>
	<span class="capitulo">5</span>
	<span class="versiculo"><sup>1</sup> Exue te, Ierusalem, stola luctus et vexationis tuae
et indue te decore eius,
quae a Deo tibi data est gloriae in aeternum.</span>
	<span class="versiculo"><sup>2</sup> Circumda te diploide iustitiae, quae a Deo est,
et impone mitram capiti tuo gloriae Aeterni.</span>
	<span class="versiculo"><sup>3</sup> Deus enim ostendet omni, quod sub caelo est,
splendorem tuum.</span>
	<span class="versiculo"><sup>4</sup> Vocabitur enim nomen tuum a Deo in aeternum:
Pax iustitiae et Gloria culturae Dei.</span>
	<span class="versiculo"><sup>5</sup> Surge, Ierusalem, et sta in excelso
et circumspice ad orientem et vide congregatos filios tuos
a solis ortu usque ad occasum
verbo Sancti, gaudentes in memoria Dei.</span>
	<span class="versiculo"><sup>6</sup> Exierunt enim abs te pedites abducti ab inimicis;
inducet autem illos ad te
portatos cum gloria sicut thronum regni;</span>
	<span class="versiculo"><sup>7</sup> constituit enim Deus humiliare
omnem montem excelsum et rupes perennes
et convalles implere ad aequalitatem terrae,
ut ingrediatur Israel in securitate gloriae Dei.</span>
	<span class="versiculo"><sup>8</sup> Obumbrabunt autem et silvae et omne lignum suavitatis
Israel ex praecepto Dei.</span>
	<span class="versiculo"><sup>9</sup> Praeibit enim Deus Israel cum laetitia
in lumine maiestatis suae,
cum misericordia et iustitia,
quae est ab ipso.</span>
</div>
