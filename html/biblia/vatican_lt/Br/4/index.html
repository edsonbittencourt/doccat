<div>
	<span class="capitulo">4</span>
	<span class="versiculo"><sup>1</sup> Ipsa est liber praeceptorum Dei
et lex, quae permanet in aeter num.
Omnes, qui tenent eam, ad vitam;
qui autem relinquunt eam, morientur.</span>
	<span class="versiculo"><sup>2</sup> Convertere, Iacob, et apprehende eam;
perambula ad splendorem in lumine eius.</span>
	<span class="versiculo"><sup>3</sup> Noli dare alteri gloriam tuam
et dignitates tuas genti alienae.</span>
	<span class="versiculo"><sup>4</sup> Beati sumus, Israel,
quia, quae placent Deo, nobis nota sunt.</span>
	<span class="versiculo"><sup>5</sup> Confide, popule meus,
memoria Israel:</span>
	<span class="versiculo"><sup>6</sup> venumdati estis gentibus
non in perditionem,
sed, quia irritastis Deum,
traditi estis adversariis.</span>
	<span class="versiculo"><sup>7</sup> Exacerbastis enim eum, qui fecit vos,
sacrificantes daemonibus et non Deo.</span>
	<span class="versiculo"><sup>8</sup> Obliti autem estis Deum, qui vos pavit, Deum aeternum,
et contristastis eam, quae vos enutrivit, Ierusalem.</span>
	<span class="versiculo"><sup>9</sup> Vidit enim supervenientem vobis iram a Deo
et dixit: &#x201c; Audite, vicinae Sion:
Superinduxit mihi Deus luctum magnum.</span>
	<span class="versiculo"><sup>10</sup> Vidi enim captivitatem filiorum meorum et filiarum,
quam superinduxit illis Aeternus.</span>
	<span class="versiculo"><sup>11</sup> Nutrivi enim illos cum iucunditate,
dimisi autem illos cum fletu et luctu.</span>
	<span class="versiculo"><sup>12</sup> Nemo gaudeat super me, viduam et derelictam a multis;
desolata sum propter peccata filiorum meorum,
quia declinaverunt a lege Dei.</span>
	<span class="versiculo"><sup>13</sup> Iustificationes autem eius non cognoverunt
neque ambulaverunt in viis mandatorum Dei
neque semitas disciplinae in iustitia eius ingressi sunt.</span>
	<span class="versiculo"><sup>14</sup> Veniant vicinae Sion;
et memores estote captivitatis filiorum meorum et filiarum,
quam superinduxit illis Aeternus.</span>
	<span class="versiculo"><sup>15</sup> Superinduxit enim illis gentem de longinquo,
gentem improbam et alterius linguae,
qui non sunt reveriti senem
neque parvulorum miserti sunt</span>
	<span class="versiculo"><sup>16</sup> et abduxerunt dilectos viduae
et a filiabus unicam desolaverunt &#x201d;.</span>
	<span class="versiculo"><sup>17</sup> Ego autem, quid possum adiuvare vos?</span>
	<span class="versiculo"><sup>18</sup> Qui enim superinduxit in vos mala,
eripiet vos de manu inimicorum vestrorum.</span>
	<span class="versiculo"><sup>19</sup> Abite, filii, abite;
ego enim derelicta sum sola.</span>
	<span class="versiculo"><sup>20</sup> Exui me stola pacis,
indui autem me cilicio obsecrationis meae,
clamabo ad Aeternum in diebus meis.</span>
	<span class="versiculo"><sup>21</sup> Confidite, filii, clamate ad Deum,
et eripiet vos de dominatione, de manu inimicorum.</span>
	<span class="versiculo"><sup>22</sup> Ego enim speravi ab Aeterno salutem vestram;
et venit mihi gaudium a Sancto
super misericordia, quae veniet vobis cito
ab Aeterno, salutari vestro.</span>
	<span class="versiculo"><sup>23</sup> Emisi enim vos cum luctu et fletu;
reddet autem mihi vos Deus
cum gaudio et laetitia in aeternum.</span>
	<span class="versiculo"><sup>24</sup> Nam, sicut nunc viderunt vicinae Sion vestram captivitatem,
sic videbunt cito a Deo vestram salutem,
quae superveniet vobis cum magna gloria et splendore Aeterni.</span>
	<span class="versiculo"><sup>25</sup> Filii, patienter sustinete iram, quae vobis a Deo supervenit;
persecutus est te inimicus tuus,
sed cito videbis perditionem
in cervicem eorum ascendentem.</span>
	<span class="versiculo"><sup>26</sup> Delicati mei ambulaverunt vias asperas,
ducti sunt ut grex direptus ab inimicis.</span>
	<span class="versiculo"><sup>27</sup> Confidite, filii, et clamate ad Deum;
erit enim vestra ab inductore memoria.</span>
	<span class="versiculo"><sup>28</sup> Nam sicut fuit mens vestra, ut erraretis a Deo,
conversi decuplate studium quaerendi eum;</span>
	<span class="versiculo"><sup>29</sup> qui enim induxit in vos mala,
inducet in vos aeternam iucunditatem cum salute vestra.</span>
	<span class="versiculo"><sup>30</sup> Confide, Ierusalem;
consolabitur enim te, qui te nominavit.</span>
	<span class="versiculo"><sup>31</sup> Miseri, qui te nocuerunt
et qui exsultati sunt in casu tuo!</span>
	<span class="versiculo"><sup>32</sup> Miserae civitates, quibus servierunt filii tui;
misera, quae accepit filios tuos!</span>
	<span class="versiculo"><sup>33</sup> Sicut enim gavisa est in tua ruina
et laetata est in tuo casu,
ita contristabitur in sua solitudine.</span>
	<span class="versiculo"><sup>34</sup> Et amputabo exsultationem multitudinis,
et laetitia eius erit in luctum.</span>
	<span class="versiculo"><sup>35</sup> Ignis enim superveniet illi ab Aeterno
in dies longinquos,
et inhabitabitur a daemoniis plurimum temporis.</span>
	<span class="versiculo"><sup>36</sup> Circumspice ad orientem, Ierusalem,
et vide iucunditatem, quae a Deo tibi superventura est.</span>
	<span class="versiculo"><sup>37</sup> Ecce veniunt filii tui, quos emisisti,
veniunt congregati ab ortu usque ad occasum
verbo Sancti, gaudentes in Dei gloria.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_baruch_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
