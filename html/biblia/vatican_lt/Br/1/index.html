<div>
    <span class="capitulo">1</span>
    <span class="versiculo"><sup>1</sup> Et haec verba, quae scripsit Baruch filius Neriae filii Maasiae filii Sedeciae filii Asadei filii Helciae in Babylone,</span>
    <span class="versiculo"><sup>2</sup> in anno quinto, in septima die mensis, in tempore quo ceperunt Chaldaei Ierusalem et incenderunt eam igni.</span>
    <span class="versiculo"><sup>3</sup> Et legit Baruch verba libri huius in aures Iechoniae filii Ioachim regis Iudae et in aures omnis populi venientis ad librum</span>
    <span class="versiculo"><sup>4</sup> et in aures potentium et filiorum regum et in aures seniorum et in aures omnis populi a minimo usque ad maximum universorum habitantium in Babylonia, ad flumen Sud.</span>
    <span class="versiculo"><sup>5</sup> Et flebant et ieiunabant et orabant in conspectu Domini.</span>
    <span class="versiculo"><sup>6</sup> Et collegerunt argentum, prout poterant manus singulorum,</span>
    <span class="versiculo"><sup>7</sup> et miserunt in Ierusalem ad Ioachim filium Helciae filii Salom sacerdotem et ad sacerdotes et ad omnem populum, qui inventi sunt cum illo in Ierusalem,</span>
    <span class="versiculo"><sup>8</sup> cum acciperet vasa domus Domini, quae ablata fuerant de templo, ut referret ea in terram Iudae, decima die mensis Sivan: vasa argentea, quae fecit Sedecias filius Iosiae rex Iudae,</span>
    <span class="versiculo"><sup>9</sup> postquam adduxit Nabuchodonosor rex Babylonis Iechoniam et principes et inclusores et potentes et populum terrae ex Ierusalem et induxit eos in Babylonem.</span>
    <span class="versiculo"><sup>10</sup> Et dixerunt: &#x201c;Ecce misimus ad vos pecuniam; emite ex ea pecunia holocausta et pro peccato et tus et facite oblationem et afferte super altare Domini Dei nostri;</span>
    <span class="versiculo"><sup>11</sup> et orate pro vita Nabuchodonosor regis Babylonis et pro vita Balthasar filii eius, ut sint dies eorum, sicuti sunt dies caeli super terram;</span>
    <span class="versiculo"><sup>12</sup> et dabit Dominus virtutem nobis et illuminabit oculos nostros, et vivemus sub umbra Nabuchodonosor regis Babylonis et sub umbra Balthasar filii eius et serviemus eis multis diebus et inveniemus gratiam in conspectu eorum.</span>
    <span class="versiculo"><sup>13</sup> Et orate pro nobis ad Dominum Deum nostrum, quia peccavimus Domino Deo nostro, et non avertit se indignatio Domini et ira eius a nobis usque in hunc diem.</span>
    <span class="versiculo"><sup>14</sup> Et legetis librum hunc, quem misimus ad vos recitari in domo Domini, in die sollemni et in diebus constitutis,</span>
    <span class="versiculo"><sup>15</sup> et dicetis:
Domino Deo nostro iustitia, nobis autem confusio faciei, sicut hodiernus dies homini Iudae et habitatoribus Ierusalem</span>
    <span class="versiculo"><sup>16</sup> et regibus nostris et principibus nostris et sacerdotibus nostris et prophetis nostris et patribus nostris:</span>
    <span class="versiculo"><sup>17</sup> peccavimus enim ante Dominum et non credidimus ei</span>
    <span class="versiculo"><sup>18</sup> et non audivimus vocem Domini Dei nostri, ut ambularemus in mandatis Domini, quae dedit ante faciem nostram.</span>
    <span class="versiculo"><sup>19</sup> A die qua Dominus eduxit patres nostros de terra Aegypti et usque ad hanc diem eramus contumaces in Dominum Deum nostrum et temere egimus, ne audiremus vocem eius,</span>
    <span class="versiculo"><sup>20</sup> et adhaeserunt nobis mala et maledictio, quam constituit Dominus Moysi servo suo in die, qua eduxit patres nostros de terra Aegypti dare nobis terram fluentem lac et mel, sicut hic dies.</span>
    <span class="versiculo"><sup>21</sup> Et non audivimus vocem Domini Dei nostri secundum omnia verba prophetarum, quos misit ad nos,</span>
    <span class="versiculo"><sup>22</sup> et abivimus unusquisque in sensu cordis nostri mali ad serviendum diis alienis, facientes mala sub oculis Dei nostri.</span>
</div>
