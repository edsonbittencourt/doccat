<div>
    <span class="capitulo">3</span>
    <span class="versiculo"><sup>1</sup> Domine omnipotens, Deus Israel, anima in angustiis et spiri tus anxius clamat ad te.</span>
    <span class="versiculo"><sup>2</sup> Audi, Domine, et miserere, quia peccavimus in conspectu tuo;</span>
    <span class="versiculo"><sup>3</sup> quia tu sedens es in aeternum, et nos pereuntes in aeternum.</span>
    <span class="versiculo"><sup>4</sup> Domine omnipotens, Deus Israel, audi nunc orationem defunctorum Israel et filiorum eorum, qui peccaverunt in conspectu tuo, qui non audierunt vocem Domini Dei sui, et adhaeserunt nobis mala.</span>
    <span class="versiculo"><sup>5</sup> Noli memor esse iniquitatum patrum nostrorum, sed memor esto manus tuae et nominis tui in hoc tempore,</span>
    <span class="versiculo"><sup>6</sup> quia tu es Dominus Deus noster, et laudabimus te, Domine,</span>
    <span class="versiculo"><sup>7</sup> quia propter hoc dedisti timorem tuum in cor nostrum, ut invocaremus nomen tuum; et laudabimus te in captivitate nostra, quia avertimus a corde nostro omnem iniquitatem patrum nostrorum, qui peccaverunt in conspectu tuo.</span>
    <span class="versiculo"><sup>8</sup> Ecce nos hodie in captivitate nostra, quo nos dispersisti in opprobrium et in maledictum et in expiationem, secundum omnes iniquitates patrum nostrorum, qui discesserunt a Domino Deo nostro &#x201d;.</span>
    <span class="versiculo"><sup>9</sup> Audi, Israel, mandata vitae;
auribus percipite, ut sciatis prudentiam.</span>
    <span class="versiculo"><sup>10</sup> Quid est, Israel?
Quid est quod in terra es inimicorum?</span>
    <span class="versiculo"><sup>11</sup> Inveterasti in terra aliena,
coinquinatus es mortuis,
reputatus es cum eis, qui apud inferos sunt.</span>
    <span class="versiculo"><sup>12</sup> Dereliquisti fontem sapientiae!</span>
    <span class="versiculo"><sup>13</sup> Si in via Dei ambulasses,
habitasses in pace in aeternum.</span>
    <span class="versiculo"><sup>14</sup> Disce, ubi sit prudentia,
ubi fortitudo, ubi sit intellectus,
ut scias simul, ubi sit longiturnitas dierum et vita,
ubi sit lumen oculorum et pax.</span>
    <span class="versiculo"><sup>15</sup> Quis invenit locum eius?
Et quis intravit in thesauros eius?</span>
    <span class="versiculo"><sup>16</sup> Ubi sunt principes gentium
et qui dominantur bestiis, quae sunt super terram,</span>
    <span class="versiculo"><sup>17</sup> qui in avibus caeli ludunt,</span>
    <span class="versiculo"><sup>18</sup> qui argentum thesaurizant et aurum,
in quo confidunt homines,
neque est finis acquisitionis eorum;
qui argentum fabricant et solliciti sunt,
nec est inquisitio operum illorum?</span>
    <span class="versiculo"><sup>19</sup> Exterminati sunt et ad inferos descenderunt,
et alii loco eorum surrexerunt.</span>
    <span class="versiculo"><sup>20</sup> Iuvenes viderunt lumen et habitaverunt super terram;
viam autem disciplinae non cognoverunt</span>
    <span class="versiculo"><sup>21</sup> nec intellexerunt semitas eius;
neque susceperunt eam filii eorum,
a via eorum longe facti sunt.</span>
    <span class="versiculo"><sup>22</sup> Neque audita est in Chanaan
neque visa est in Theman.</span>
    <span class="versiculo"><sup>23</sup> Filii quoque Agar, qui exquirunt sapientiam super terram,
negotiatores Merran et Theman
et fabulatores et inquisitores prudentiae:
viam autem sapientiae non cognoverunt
neque commemorati sunt semitas eius.</span>
    <span class="versiculo"><sup>24</sup> O Israel, quam magna est domus Dei,
et ingens locus possessionis eius!</span>
    <span class="versiculo"><sup>25</sup> Magnus est et non habet finem,
excelsus est et immensus.</span>
    <span class="versiculo"><sup>26</sup> Ibi fuerunt gigantes nominati illi, qui ab initio fuerunt,
statura magna, scientes bellum.</span>
    <span class="versiculo"><sup>27</sup> Non illos elegit Deus
neque viam disciplinae dedit illis;</span>
    <span class="versiculo"><sup>28</sup> et perierunt, quia non habuerunt prudentiam,
perierunt propter insipientiam suam.</span>
    <span class="versiculo"><sup>29</sup> Quis ascendit in caelum et accepit eam
et deduxit eam de nubibus?</span>
    <span class="versiculo"><sup>30</sup> Quis transfretavit mare et invenit eam
et apportabit eam auro electo?</span>
    <span class="versiculo"><sup>31</sup> Non est qui noverit viam eius,
neque qui cogitet semitam eius.</span>
    <span class="versiculo"><sup>32</sup> Sed qui scit omnia, novit eam,
adinvenit eam prudentia sua;
qui composuit terram in aeternum tempus,
implevit eam iumentis quadrupedibus;</span>
    <span class="versiculo"><sup>33</sup> qui mittit lumen et vadit,
vocavit illud, et oboedivit ei in tremore.</span>
    <span class="versiculo"><sup>34</sup> Stellae autem splenduerunt in custodiis suis
et laetatae sunt.</span>
    <span class="versiculo"><sup>35</sup> Vocavit eas, et dixerunt: &#x201c;Adsumus&#x201d;;
luxerunt cum laetitia ei, qui fecit eas.</span>
    <span class="versiculo"><sup>36</sup> Hic est Deus noster,
non aestimabitur alter adversus eum.</span>
    <span class="versiculo"><sup>37</sup> Invenit omnem viam disciplinae
et dedit eam Iacob puero suo
et Israel dilecto suo.</span>
    <span class="versiculo"><sup>38</sup> Post haec super terram visa est
et inter homines conversata est.</span>
</div>
