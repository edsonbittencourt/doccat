<div>
	<span class="capitulo">23</span>
	<span class="versiculo"><sup>1</sup> Tunc Iesus locutus est ad turbas et ad discipulos suos</span>
	<span class="versiculo"><sup>2</sup> dicens: &#x201c; Super cathedram Moysis sederunt scribae et pharisaei.</span>
	<span class="versiculo"><sup>3</sup> Omnia ergo, quaecumque dixerint vobis, facite et servate; secundum opera vero eorum nolite facere: dicunt enim et non faciunt.</span>
	<span class="versiculo"><sup>4</sup> Alligant autem onera gravia et importabilia et imponunt in umeros hominum, ipsi autem digito suo nolunt ea movere.</span>
	<span class="versiculo"><sup>5</sup> Omnia vero opera sua faciunt, ut videantur ab hominibus: dilatant enim phylacteria sua et magnificant fimbrias,</span>
	<span class="versiculo"><sup>6</sup> amant autem primum recubitum in cenis et primas cathedras in synagogis</span>
	<span class="versiculo"><sup>7</sup> et salutationes in foro et vocari ab hominibus Rabbi.</span>
	<span class="versiculo"><sup>8</sup> Vos autem nolite vocari Rabbi; unus enim est Magister vester, omnes autem vos fratres estis.</span>
	<span class="versiculo"><sup>9</sup> Et Patrem nolite vocare vobis super terram, unus enim est Pater vester, caelestis.</span>
	<span class="versiculo"><sup>10</sup> Nec vocemini Magistri, quia Magister vester unus est, Christus.</span>
	<span class="versiculo"><sup>11</sup> Qui maior est vestrum, erit minister vester.</span>
	<span class="versiculo"><sup>12</sup> Qui autem se exaltaverit, humiliabitur; et, qui se humiliaverit, exaltabitur.</span>
	<span class="versiculo"><sup>13</sup> Vae autem vobis, scribae et pharisaei hypocritae, quia clauditis regnum caelorum ante homines! Vos
enim non intratis nec introeuntes sinitis intrare.</span>
	<span class="versiculo"><sup>(14)</sup> </span>
	<span class="versiculo"><sup>15</sup> Vae vobis, scribae et pharisaei hypocritae, quia circuitis mare et aridam, ut faciatis unum proselytum, et cum fuerit factus, facitis eum filium gehennae duplo quam vos!</span>
	<span class="versiculo"><sup>16</sup> Vae vobis, duces caeci, qui dicitis: &#x201c;Quicumque iuraverit per templum, nihil est; quicumque autem iuraverit in auro templi, debet&#x201d;.</span>
	<span class="versiculo"><sup>17</sup> Stulti et caeci! Quid enim maius est: aurum an templum, quod sanctificat aurum?</span>
	<span class="versiculo"><sup>18</sup> Et: &#x201c;Quicumque iuraverit in altari, nihil est; quicumque autem iuraverit in dono, quod est super illud, debet&#x201d;.</span>
	<span class="versiculo"><sup>19</sup> Caeci! Quid enim maius est: donum an altare, quod sanctificat donum?</span>
	<span class="versiculo"><sup>20</sup> Qui ergo iuraverit in altari, iurat in eo et in omnibus, quae super illud sunt;</span>
	<span class="versiculo"><sup>21</sup> et, qui iuraverit in templo, iurat in illo et in eo, qui inhabitat in ipso;</span>
	<span class="versiculo"><sup>22</sup> et, qui iuraverit in caelo, iurat in throno Dei et in eo, qui sedet super eum.</span>
	<span class="versiculo"><sup>23</sup> Vae vobis, scribae et pharisaei hypocritae, quia decimatis mentam et anethum et cyminum et reliquistis, quae graviora sunt legis: iudicium et misericordiam et fidem! Haec oportuit facere et illa non omittere.</span>
	<span class="versiculo"><sup>24</sup> Duces caeci, excolantes culicem, camelum autem glutientes.</span>
	<span class="versiculo"><sup>25</sup> Vae vobis, scribae et pharisaei hypocritae, quia mundatis, quod de foris est calicis et paropsidis, intus autem pleni sunt rapina et immunditia!</span>
	<span class="versiculo"><sup>26</sup> Pharisaee caece, munda prius, quod intus est calicis, ut fiat et id, quod de foris eius est, mundum.</span>
	<span class="versiculo"><sup>27</sup> Vae vobis, scribae et pharisaei hypocritae, quia similes estis sepulcris dealbatis, quae a foris quidem parent speciosa, intus vero plena sunt ossibus mortuorum et omni spurcitia!</span>
	<span class="versiculo"><sup>28</sup> Sic et vos a foris quidem paretis hominibus iusti, intus autem pleni estis hypocrisi et iniquitate.</span>
	<span class="versiculo"><sup>29</sup> Vae vobis, scribae et pharisaei hypocritae, qui aedificatis sepulcra prophetarum et ornatis monumenta iustorum</span>
	<span class="versiculo"><sup>30</sup> et dicitis: &#x201c;Si fuissemus in diebus patrum nostrorum, non essemus socii eorum in sanguine prophetarum&#x201d;!</span>
	<span class="versiculo"><sup>31</sup> Itaque testimonio estis vobismetipsis quia filii estis eorum, qui prophetas occiderunt.</span>
	<span class="versiculo"><sup>32</sup> Et vos implete mensuram patrum vestrorum.</span>
	<span class="versiculo"><sup>33</sup> Serpentes, genimina viperarum, quomodo fugietis a iudicio gehennae?</span>
	<span class="versiculo"><sup>34</sup> Ideo ecce ego mitto ad vos prophetas et sapientes et scribas; ex illis occidetis et crucifigetis et ex eis flagellabitis in synagogis vestris et persequemini de civitate in civitatem,</span>
	<span class="versiculo"><sup>35</sup> ut veniat super vos omnis sanguis iustus, qui effusus est super terram a sanguine Abel iusti usque ad sanguinem Zachariae filii Barachiae, quem occidistis inter templum et altare.</span>
	<span class="versiculo"><sup>36</sup> Amen dico vobis: Venient haec omnia super generationem istam.</span>
	<span class="versiculo"><sup>37</sup> Ierusalem, Ierusalem, quae occidis prophetas et lapidas eos, qui ad te missi sunt, quotiens volui congregare filios tuos, quemadmodum gallina congregat pullos suos sub alas, et noluistis!</span>
	<span class="versiculo"><sup>38</sup> Ecce relinquitur vobis domus vestra deserta!</span>
	<span class="versiculo"><sup>39</sup> Dico enim vobis: Non me videbitis amodo, donec dicatis: &quot;Benedictus, qui venit in nomine Dominil&quot; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
