<div>
	<span class="capitulo">16</span>
	<span class="versiculo"><sup>1</sup> Et accesserunt ad eum pharisaei et sadducaei tentantes et rogaverunt eum, ut signum de caelo ostenderet eis.</span>
	<span class="versiculo"><sup>2</sup> At ille respondens ait eis: &#x201c; Facto vespere dicitis: &#x201c;Serenum erit, rubicundum est enim caelum&#x201d;;</span>
	<span class="versiculo"><sup>3</sup> et mane: &#x201c;Hodie tempestas, rutilat enim triste caelum&#x201d;. Faciem quidem caeli diiudicare nostis, signa autem temporum non potestis.</span>
	<span class="versiculo"><sup>4</sup> Generatio mala et adultera signum quaerit, et signum non dabitur ei, nisi signum Ionae &#x201d;. Et, relictis illis, abiit.</span>
	<span class="versiculo"><sup>5</sup> Et cum venissent discipuli trans fretum, obliti sunt panes accipere.</span>
	<span class="versiculo"><sup>6</sup> Iesus autem dixit illis: &#x201c; Intuemini et cavete a fermento pharisaeorum et sadducaeorum &#x201d;.</span>
	<span class="versiculo"><sup>7</sup> At illi cogitabant inter se dicentes: &#x201c; Panes non accepimus!&#x201d;.</span>
	<span class="versiculo"><sup>8</sup> Sciens autem Iesus dixit: &#x201c; Quid cogitatis inter vos, modicae fidei, quia panes non habetis?</span>
	<span class="versiculo"><sup>9</sup> Nondum intellegitis neque recordamini quinque panum quinque milium hominum, et quot cophinos sumpsistis?</span>
	<span class="versiculo"><sup>10</sup> Neque septem panum quattuor milium hominum, et quot sportas sumpsistis?</span>
	<span class="versiculo"><sup>11</sup> Quomodo non intellegitis quia non de panibus dixi vobis? Sed cavete a fermento pharisaeorum et sadducaeorum &#x201d;.</span>
	<span class="versiculo"><sup>12</sup> Tunc intellexerunt quia non dixerit cavendum a fermento panum sed a doctrina pharisaeorum et sadducaeorum.</span>
	<span class="versiculo"><sup>13</sup> Venit autem Iesus in partes Caesareae Philippi et interrogabat discipulos suos dicens: &#x201c; Quem dicunt homines esse Filium hominis?&#x201d;.</span>
	<span class="versiculo"><sup>14</sup> At illi dixerunt: &#x201c; Alii Ioannem Baptistam, alii autem Eliam, alii vero Ieremiam, aut unum ex prophetis &#x201d;.</span>
	<span class="versiculo"><sup>15</sup> Dicit illis: &#x201c; Vos autem quem me esse dicitis? &#x201d;.</span>
	<span class="versiculo"><sup>16</sup> Respondens Simon Petrus dixit: &#x201c; Tu es Christus, Filius Dei vivi &#x201d;.</span>
	<span class="versiculo"><sup>17</sup> Respondens autem Iesus dixit ei: &#x201c; Beatus es, Simon Bariona, quia caro et sanguis non revelavit tibi sed Pater meus, qui in caelis est.</span>
	<span class="versiculo"><sup>18</sup> Et ego dico tibi: Tu es Petrus, et super hanc petram aedificabo Ecclesiam meam; et portae inferi non praevalebunt adversum eam.</span>
	<span class="versiculo"><sup>19</sup> Tibi dabo claves regni caelorum; et quodcumque ligaveris super terram, erit ligatum in caelis, et quodcumque solveris super terram, erit solutum in caelis &#x201d;.</span>
	<span class="versiculo"><sup>20</sup> Tunc praecepit discipulis, ut nemini dicerent quia ipse esset Christus.</span>
	<span class="versiculo"><sup>21</sup> Exinde coepit Iesus ostendere discipulis suis quia oporteret eum ire Hierosolymam et multa pati a senioribus et principibus sacerdotum et scribis et occidi et tertia die resurgere.</span>
	<span class="versiculo"><sup>22</sup> Et assumens eum Petrus coepit increpare illum dicens: &#x201c; Absit a te, Domine; non erit tibi hoc &#x201d;.</span>
	<span class="versiculo"><sup>23</sup> Qui conversus dixit Petro: &#x201c; Vade post me, Satana! Scandalum es mihi, quia non sapis ea, quae Dei sunt, sed ea, quae hominum! &#x201d;.</span>
	<span class="versiculo"><sup>24</sup> Tunc Iesus dixit discipulis suis: &#x201c; Si quis vult post me venire, abneget semetipsum et tollat crucem suam et sequatur me.</span>
	<span class="versiculo"><sup>25</sup> Qui enim voluerit animam suam salvam facere, perdet eam; qui autem perdiderit animam suam propter me, inveniet eam.</span>
	<span class="versiculo"><sup>26</sup> Quid enim prodest homini, si mundum universum lucretur, animae vero suae detrimentum patiatur? Aut quam dabit homo commutationem pro anima sua?</span>
	<span class="versiculo"><sup>27</sup> Filius enim hominis venturus est in gloria Patris sui cum angelis suis, et tunc reddet unicuique secundum opus eius.</span>
	<span class="versiculo"><sup>28</sup> Amen dico vobis: Sunt quidam de hic stantibus, qui non gustabunt mortem, donec videant Filium hominis venientem in regno suo &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
