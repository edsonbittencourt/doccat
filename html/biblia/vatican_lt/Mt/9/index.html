<div>
	<span class="capitulo">9</span>
	<span class="versiculo"><sup>1</sup> Et ascendens in naviculam transfretavit et venit in civitatem suam.</span>
	<span class="versiculo"><sup>2</sup> Et ecce offerebant ei paralyticum iacentem in lecto. Et videns Iesus fidem illorum, dixit paralytico: &#x201c; Confide, fili; remittuntur peccata tua &#x201d;.</span>
	<span class="versiculo"><sup>3</sup> Et ecce quidam de scribis dixerunt intra se: &#x201c; Hic blasphemat &#x201d;.</span>
	<span class="versiculo"><sup>4</sup> Et cum vidisset Iesus cogitationes eorum, dixit: &#x201c; Ut quid cogitatis mala in cordibus vestris?</span>
	<span class="versiculo"><sup>5</sup> Quid enim est facilius, dicere: &#x201c;Dimittuntur peccata tua&#x201d;, aut dicere: &#x201c;Surge et ambula&#x201d;?</span>
	<span class="versiculo"><sup>6</sup> Ut sciatis autem quoniam Filius hominis habet potestatem in terra dimittendi peccata &#x2014; tunc ait paralytico - : Surge, tolle lectum tuum et vade in domum tuam &#x201d;.</span>
	<span class="versiculo"><sup>7</sup> Et surrexit et abiit in domum suam.</span>
	<span class="versiculo"><sup>8</sup> Videntes autem turbae timuerunt et glorificaverunt Deum, qui dedit potestatem talem hominibus.</span>
	<span class="versiculo"><sup>9</sup> Et cum transiret inde Iesus, vidit hominem sedentem in teloneo, Matthaeum nomine, et ait illi: &#x201c;Sequere me&#x201d;. Et surgens secutus est eum.</span>
	<span class="versiculo"><sup>10</sup> Et factum est, discumbente eo in domo, ecce multi publicani et peccatores venientes simul discumbebant cum Iesu et discipulis eius.</span>
	<span class="versiculo"><sup>11</sup> Et videntes pharisaei dicebant discipulis eius: &#x201c; Quare cum publicanis et peccatoribus manducat magister vester? &#x201d;.</span>
	<span class="versiculo"><sup>12</sup> At ille audiens ait: &#x201c; Non est opus valentibus medico sed male habentibus.</span>
	<span class="versiculo"><sup>13</sup> Euntes autem discite quid est: &#x201c;Misericordiam volo et non sacrificium&#x201d;. Non enim veni vocare iustos sed peccatores &#x201d;.</span>
	<span class="versiculo"><sup>14</sup> Tunc accedunt ad eum discipuli Ioannis dicentes: &#x201c; Quare nos et pharisaei ieiunamus frequenter, discipuli autem tui non ieiunant? &#x201d;.</span>
	<span class="versiculo"><sup>15</sup> Et ait illis Iesus: &#x201c; Numquid possunt convivae nuptiarum lugere, quamdiu cum illis est sponsus? Venient autem dies, cum auferetur ab eis sponsus, et tunc ieiunabunt.</span>
	<span class="versiculo"><sup>16</sup> Nemo autem immittit commissuram panni rudis in vestimentum vetus; tollit enim supplementum eius a vestimento, et peior scissura fit.</span>
	<span class="versiculo"><sup>17</sup> Neque mittunt vinum novum in utres veteres, alioquin rumpuntur utres, et vinum effunditur, et utres pereunt; sed vinum novum in utres novos mittunt, et ambo conservantur &#x201d;.</span>
	<span class="versiculo"><sup>18</sup> Haec illo loquente ad eos, ecce princeps unus accessit et adorabat eum dicens: &#x201c; Filia mea modo defuncta est; sed veni, impone manum tuam super eam, et vivet &#x201d;.</span>
	<span class="versiculo"><sup>19</sup> Et surgens Iesus sequebatur eum et discipuli eius.</span>
	<span class="versiculo"><sup>20</sup> Et ecce mulier, quae sanguinis fluxum patiebatur duodecim annis, accessit retro et tetigit fimbriam vestimenti eius.</span>
	<span class="versiculo"><sup>21</sup> Dicebat enim intra se: &#x201c; Si tetigero tantum vestimentum eius, salva ero &#x201d;.</span>
	<span class="versiculo"><sup>22</sup> At Iesus conversus et videns eam dixit: &#x201c; Confide, filia; fides tua te salvam fecit &#x201d;. Et salva facta est mulier ex illa hora.</span>
	<span class="versiculo"><sup>23</sup> Et cum venisset Iesus in domum principis et vidisset tibicines et turbam tumultuantem,</span>
	<span class="versiculo"><sup>24</sup> dicebat: &#x201c; Recedite; non est enim mortua puella, sed dormit &#x201d;. Et deridebant eum.</span>
	<span class="versiculo"><sup>25</sup> At cum eiecta esset turba, intravit et tenuit manum eius, et surrexit puella.</span>
	<span class="versiculo"><sup>26</sup> Et exiit fama haec in universam terram illam.</span>
	<span class="versiculo"><sup>27</sup> Et transeunte inde Iesu, secuti sunt eum duo caeci clamantes et dicentes: &#x201c; Miserere nostri, fili David! &#x201d;.</span>
	<span class="versiculo"><sup>28</sup> Cum autem venisset domum, accesserunt ad eum caeci, et dicit eis Iesus: &#x201c; Creditis quia possum hoc facere? &#x201d;. Dicunt ei: &#x201c;Utique, Domine&#x201d;.</span>
	<span class="versiculo"><sup>29</sup> Tunc tetigit oculos eorum dicens: &#x201c;Secundum fidem vestram fiat vobis&#x201d;.</span>
	<span class="versiculo"><sup>30</sup> Et aperti sunt oculi illorum. Et comminatus est illis Iesus dicens: &#x201c; Videte, ne quis sciat &#x201d;.</span>
	<span class="versiculo"><sup>31</sup> Illi autem exeuntes diffamaverunt eum in universa terra illa.</span>
	<span class="versiculo"><sup>32</sup> Egressis autem illis, ecce obtulerunt ei hominem mutum, daemonium habentem.</span>
	<span class="versiculo"><sup>33</sup> Et eiecto daemone, locutus est mutus. Et miratae sunt turbae dicentes: &#x201c; Numquam apparuit sic in Israel! &#x201d;.</span>
	<span class="versiculo"><sup>34</sup> Pharisaei autem dicebant: &#x201c; In principe daemoniorum eicit daemones &#x201d;.</span>
	<span class="versiculo"><sup>35</sup> Et circumibat Iesus civitates omnes et castella, docens in synagogis eorum et praedicans evangelium regni et curans omnem languorem et omnem infirmitatem.</span>
	<span class="versiculo"><sup>36</sup> Videns autem turbas, misertus est eis, quia erant vexati et iacentes sicut oves non habentes pastorem.</span>
	<span class="versiculo"><sup>37</sup> Tunc dicit discipulis suis: &#x201c; Messis quidem multa, operarii autem pauci;</span>
	<span class="versiculo"><sup>38</sup> rogate ergo Dominum messis, ut mittat operarios in messem suam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
