<div>
	<span class="capitulo">15</span>
	<span class="versiculo"><sup>1</sup> Tunc accedunt ad Iesum ab Hierosolymis pharisaei et scribae dicentes:</span>
	<span class="versiculo"><sup>2</sup> &#x201c; Quare discipuli tui transgrediuntur traditionem seniorum? Non enim lavant manus suas, cum panem manducant &#x201d;.</span>
	<span class="versiculo"><sup>3</sup> Ipse autem respondens ait illis: &#x201c; Quare et vos transgredimini mandatum Dei propter traditionem vestram?</span>
	<span class="versiculo"><sup>4</sup> Nam Deus dixit: &quot;Honora patrem tuum et matrem&quot; et: &quot;Qui maledixerit patri vel matri, morte moriatur&quot;.</span>
	<span class="versiculo"><sup>5</sup> Vos autem dicitis: &#x201c;Quicumque dixerit patri vel matri: Munus est, quodcumque ex me profuerit,</span>
	<span class="versiculo"><sup>6</sup> non honorificabit patrem suum&#x201d;; et irritum fecistis verbum Dei propter traditionem vestram.</span>
	<span class="versiculo"><sup>7</sup> Hypocritae! Bene prophetavit de vobis Isaias dicens:</span>
	<span class="versiculo"><sup>8</sup> &quot;Populus hic labiis me honorat,
cor autem eorum longe est a me;</span>
	<span class="versiculo"><sup>9</sup> sine causa autem colunt me
docentes doctrinas mandata homi num&quot; &#x201d;.</span>
	<span class="versiculo"><sup>10</sup> Et convocata ad se turba, dixit eis: &#x201c; Audite et intellegite:</span>
	<span class="versiculo"><sup>11</sup> Non quod intrat in os, coinquinat hominem; sed quod procedit ex ore, hoc coinquinat hominem! &#x201d;.</span>
	<span class="versiculo"><sup>12</sup> Tunc accedentes discipuli dicunt ei: &#x201c; Scis quia pharisaei, audito verbo, scandalizati sunt? &#x201d;.</span>
	<span class="versiculo"><sup>13</sup> At ille respondens ait: &#x201c; Omnis plantatio, quam non plantavit Pater meus caelestis, eradicabitur.</span>
	<span class="versiculo"><sup>14</sup> Sinite illos: caeci sunt, duces caecorum. Caecus autem si caeco ducatum praestet, ambo in foveam cadent &#x201d;.</span>
	<span class="versiculo"><sup>15</sup> Respondens autem Petrus dixit ei: &#x201c; Edissere nobis parabolam istam &#x201d;.</span>
	<span class="versiculo"><sup>16</sup> At ille dixit: &#x201c; Adhuc et vos sine intellectu estis?</span>
	<span class="versiculo"><sup>17</sup> Non intellegitis quia omne quod in os intrat, in ventrem vadit et in secessum emittitur?</span>
	<span class="versiculo"><sup>18</sup> Quae autem procedunt de ore, de corde exeunt, et ea coinquinant hominem.</span>
	<span class="versiculo"><sup>19</sup> De corde enim exeunt cogitationes malae, homicidia, adulteria, fornicationes, furta, falsa testimonia, blasphemiae.</span>
	<span class="versiculo"><sup>20</sup> Haec sunt, quae coinquinant hominem; non lotis autem manibus manducare non coinquinat hominem &#x201d;.</span>
	<span class="versiculo"><sup>21</sup> Et egressus inde Iesus, secessit in partes Tyri et Sidonis.</span>
	<span class="versiculo"><sup>22</sup> Et ecce mulier Chananaea a finibus illis egressa clamavit dicens: &#x201c; Miserere mei, Domine, fili David! Filia mea male a daemonio vexatur &#x201d;.</span>
	<span class="versiculo"><sup>23</sup> Qui non respondit ei verbum.
Et accedentes discipuli eius rogabant eum dicentes: &#x201c; Dimitte eam, quia clamat post nos &#x201d;.</span>
	<span class="versiculo"><sup>24</sup> Ipse autem respondens ait: &#x201c; Non sum missus nisi ad oves, quae perierunt domus Israel &#x201d;.</span>
	<span class="versiculo"><sup>25</sup> At illa venit et adoravit eum dicens: &#x201c; Domine, adiuva me! &#x201d;.</span>
	<span class="versiculo"><sup>26</sup> Qui respondens ait: &#x201c; Non est bonum sumere panem filiorum et mittere catellis &#x201d;.</span>
	<span class="versiculo"><sup>27</sup> At illa dixit: &#x201c; Etiam, Domine, nam et catelli edunt de micis, quae cadunt de mensa dominorum suorum &#x201d;.</span>
	<span class="versiculo"><sup>28</sup> Tunc respondens Iesus ait illi: &#x201c; O mulier, magna est fides tua! Fiat tibi, sicut vis &#x201d;. Et sanata est filia illius ex illa hora.</span>
	<span class="versiculo"><sup>29</sup> Et cum transisset inde, Iesus venit secus mare Galilaeae et ascendens in montem sedebat ibi.</span>
	<span class="versiculo"><sup>30</sup> Et accesserunt ad eum turbae multae habentes secum claudos, caecos, debiles, mutos et alios multos et proiecerunt eos ad pedes eius, et curavit eos,</span>
	<span class="versiculo"><sup>31</sup> ita ut turba miraretur videntes mutos loquentes, debiles sanos et claudos ambulantes et caecos videntes. Et magnificabant Deum Israel.</span>
	<span class="versiculo"><sup>32</sup> Iesus autem convocatis discipulis suis dixit: &#x201c; Misereor turbae, quia triduo iam perseverant mecum et non habent, quod manducent; et dimittere eos ieiunos nolo, ne forte deficiant in via &#x201d;.</span>
	<span class="versiculo"><sup>33</sup> Et dicunt ei discipuli: &#x201c; Unde nobis in deserto panes tantos, ut saturemus turbam tantam? &#x201d;.</span>
	<span class="versiculo"><sup>34</sup> Et ait illis Iesus: &#x201c; Quot panes habetis? &#x201d;. At illi dixerunt: &#x201c; Septem et paucos pisciculos &#x201d;.</span>
	<span class="versiculo"><sup>35</sup> Et praecepit turbae, ut discumberet super terram;</span>
	<span class="versiculo"><sup>36</sup> et accipiens septem panes et pisces et gratias agens fregit et dedit discipulis, discipuli autem turbis.</span>
	<span class="versiculo"><sup>37</sup> Et comederunt omnes et saturati sunt; et, quod superfuit de fragmentis, tulerunt septem sportas plenas.</span>
	<span class="versiculo"><sup>38</sup> Erant autem, qui manducaverant, quattuor milia hominum extra mulieres et parvulos.</span>
	<span class="versiculo"><sup>39</sup> Et dimissis turbis, ascendit in naviculam et venit in fines Magadan.</span>
</div>
