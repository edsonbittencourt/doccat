<div>
    <span class="capitulo">24</span>
    <span class="versiculo"><sup>1</sup> Et egressus Iesus de templo ibat, et accesserunt discipuli eius, ut ostenderent ei aedificationes templi;</span>
    <span class="versiculo"><sup>2</sup> ipse autem respondens dixit eis: &#x201c; Non videtis haec omnia? Amen dico vobis: Non relinquetur hic lapis super lapidem, qui non destruetur &#x201d;.</span>
    <span class="versiculo"><sup>3</sup> Sedente autem eo super montem Oliveti, accesserunt ad eum discipuli secreto dicentes: &#x201c; Dic nobis: Quando haec erunt, et quod signum adventus tui et consummationis saeculi? &#x201d;.</span>
    <span class="versiculo"><sup>4</sup> Et respondens Iesus dixit eis: &#x201c; Videte, ne quis vos seducat.</span>
    <span class="versiculo"><sup>5</sup> Multi enim venient in nomine meo dicentes: &#x201c;Ego sum Christus&#x201d;, et multos seducent.</span>
    <span class="versiculo"><sup>6</sup> Audituri enim estis proelia et opiniones proeliorum. Videte, ne turbemini; oportet enim fieri, sed nondum est finis.</span>
    <span class="versiculo"><sup>7</sup> Consurget enim gens in gentem, et regnum in regnum, et erunt fames et terrae motus per loca;</span>
    <span class="versiculo"><sup>8</sup> haec autem omnia initia sunt dolorum.</span>
    <span class="versiculo"><sup>9</sup> Tunc tradent vos in tribulationem et occident vos, et eritis odio omnibus gentibus propter nomen meum.</span>
    <span class="versiculo"><sup>10</sup> Et tunc scandalizabuntur multi et invicem tradent et odio habebunt invicem;</span>
    <span class="versiculo"><sup>11</sup> et multi pseudoprophetae surgent et seducent multos.</span>
    <span class="versiculo"><sup>12</sup> Et, quoniam abundavit iniquitas, refrigescet caritas multorum;</span>
    <span class="versiculo"><sup>13</sup> qui autem permanserit usque in finem, hic salvus erit.</span>
    <span class="versiculo"><sup>14</sup> Et praedicabitur hoc evangelium regni in universo orbe in testimonium omnibus gentibus; et tunc veniet consummatio.</span>
    <span class="versiculo"><sup>15</sup> Cum ergo videritis abominationem desolationis, quae dicta est a Daniele propheta, stantem in loco sancto, qui legit, intellegat:</span>
    <span class="versiculo"><sup>16</sup> tunc qui in Iudaea sunt, fugiant ad montes;</span>
    <span class="versiculo"><sup>17</sup> qui in tecto, non descendat tollere aliquid de domo sua;</span>
    <span class="versiculo"><sup>18</sup> et, qui in agro, non revertatur tollere pallium suum.</span>
    <span class="versiculo"><sup>19</sup> Vae autem praegnantibus et nutrientibus in illis diebus!</span>
    <span class="versiculo"><sup>20</sup> Orate autem, ut non fiat fuga vestra hieme vel sabbato:</span>
    <span class="versiculo"><sup>21</sup> erit enim tunc tribulatio magna, qualis non fuit ab initio mundi usque modo neque fiet.</span>
    <span class="versiculo"><sup>22</sup> Et nisi breviati fuissent dies illi, non fieret salva omnis caro; sed propter electos breviabuntur dies illi.</span>
    <span class="versiculo"><sup>23</sup> Tunc si quis vobis dixerit: &#x201c;Ecce hic Christus&#x201d; aut: &#x201c;Hic&#x201d;, nolite credere.</span>
    <span class="versiculo"><sup>24</sup> Surgent enim pseudochristi et pseudoprophetae et dabunt signa magna et prodigia, ita ut in errorem inducantur, si fieri potest, etiam electi.</span>
    <span class="versiculo"><sup>25</sup> Ecce praedixi vobis.</span>
    <span class="versiculo"><sup>26</sup> Si ergo dixerint vobis: &#x201c;Ecce in deserto est&#x201d;, nolite exire; &#x201c;Ecce in penetralibus&#x201d;, nolite credere;</span>
    <span class="versiculo"><sup>27</sup> sicut enim fulgur exit ab oriente et paret usque in occidentem, ita erit adventus Filii hominis.</span>
    <span class="versiculo"><sup>28</sup> Ubicumque fuerit corpus, illuc congregabuntur aquilae.</span>
    <span class="versiculo"><sup>29</sup> Statim autem post tribulationem dierum illorum, sol obscurabitur, et luna non dabit lumen suum, et stellae cadent de caelo, et virtutes caelorum commovebuntur.</span>
    <span class="versiculo"><sup>30</sup> Et tunc parebit signum Filii hominis in caelo, et tunc plangent omnes tribus terrae et videbunt Filium hominis venientem in nubibus caeli cum virtute et gloria multa;</span>
    <span class="versiculo"><sup>31</sup> et mittet angelos suos cum tuba magna, et congregabunt electos eius a quattuor ventis, a summis caelorum usque ad terminos eorum.</span>
    <span class="versiculo"><sup>32</sup> Ab arbore autem fici discite parabolam: cum iam ramus eius tener fuerit, et folia nata, scitis quia prope est aestas.</span>
    <span class="versiculo"><sup>33</sup> Ita et vos, cum videritis haec omnia, scitote quia prope est in ianuis.</span>
    <span class="versiculo"><sup>34</sup> Amen dico vobis: Non praeteribit haec generatio, donec omnia haec fiant.</span>
    <span class="versiculo"><sup>35</sup> Caelum et terra transibunt, verba vero mea non praeteribunt.</span>
    <span class="versiculo"><sup>36</sup> De die autem illa et hora nemo scit, neque angeli caelorum neque Filius, nisi Pater solus.</span>
    <span class="versiculo"><sup>37</sup> Sicut enim dies Noe, ita erit adventus Filii hominis.</span>
    <span class="versiculo"><sup>38</sup> Sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo introivit in arcam Noe,</span>
    <span class="versiculo"><sup>39</sup> et non cognoverunt, donec venit diluvium et tulit omnes, ita erit et adventus Filii hominis.</span>
    <span class="versiculo"><sup>40</sup> Tunc duo erunt in agro: unus assumitur, et unus relinquitur;</span>
    <span class="versiculo"><sup>41</sup> duae molentes in mola: una assumitur, et una relinquitur.</span>
    <span class="versiculo"><sup>42</sup> Vigilate ergo, quia nescitis qua die Dominus vester venturus sit.</span>
    <span class="versiculo"><sup>43</sup> Illud autem scitote quoniam si sciret pater familias qua hora fur venturus esset, vigilaret utique et non sineret perfodi domum suam.</span>
    <span class="versiculo"><sup>44</sup> Ideo et vos estote parati, quia, qua nescitis hora, Filius hominis venturus est.</span>
    <span class="versiculo"><sup>45</sup> Quis putas est fidelis servus et prudens, quem constituit dominus supra familiam suam, ut det illis cibum in tempore?</span>
    <span class="versiculo"><sup>46</sup> Beatus ille servus, quem cum venerit dominus eius, invenerit sic facientem.</span>
    <span class="versiculo"><sup>47</sup> Amen dico vobis quoniam super omnia bona sua constituet eum.</span>
    <span class="versiculo"><sup>48</sup> Si autem dixerit malus servus ille in corde suo: &#x201c;Moram facit dominus meus venire&#x201d;,</span>
    <span class="versiculo"><sup>49</sup> et coeperit percutere conservos suos, manducet autem et bibat cum ebriis,</span>
    <span class="versiculo"><sup>50</sup> veniet dominus servi illius in die, qua non sperat, et in hora, qua ignorat,</span>
    <span class="versiculo"><sup>51</sup> et dividet eum partemque eius ponet cum hypocritis; illic erit fletus et stridor dentium.</span>
</div>
