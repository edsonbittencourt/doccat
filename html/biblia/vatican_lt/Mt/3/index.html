<div>
	<span class="capitulo">3</span>
	<span class="versiculo"><sup>1</sup> In diebus autem illis venit Ioannes Baptista praedicans in deserto Iudaeae</span>
	<span class="versiculo"><sup>2</sup> et dicens: &#x201c; Paenitentiam agite; appropinquavit enim regnum caelorum &#x201d;.</span>
	<span class="versiculo"><sup>3</sup> Hic est enim, qui dictus est per Isaiam prophetam dicentem:
&#x201c; Vox clamantis in deserto:
&quot;Parate viam Domini,
rectas facite semitas eius!&quot; &#x201d;.</span>
	<span class="versiculo"><sup>4</sup> Ipse autem Ioannes habebat vestimentum de pilis cameli et zonam pelliceam circa lumbos suos; esca autem eius erat locustae et mel silvestre.</span>
	<span class="versiculo"><sup>5</sup> Tunc exibat ad eum Hierosolyma et omnis Iudaea et omnis regio circa Iordanem,</span>
	<span class="versiculo"><sup>6</sup> et baptizabantur in Iordane flumine ab eo, confitentes peccata sua.</span>
	<span class="versiculo"><sup>7</sup> Videns autem multos pharisaeorum et sadducaeorum venientes ad baptismum suum, dixit eis: &#x201c; Progenies viperarum, quis demonstravit vobis fugere a futura ira?</span>
	<span class="versiculo"><sup>8</sup> Facite ergo fructum dignum paenitentiae</span>
	<span class="versiculo"><sup>9</sup> et ne velitis dicere intra vos: &#x201c;Patrem habemus Abraham&#x201d;; dico enim vobis quoniam potest Deus de lapidibus istis suscitare Abrahae filios.</span>
	<span class="versiculo"><sup>10</sup> Iam enim securis ad radicem arborum posita est; omnis ergo arbor, quae non facit fructum bonum, exciditur et in ignem mittitur.</span>
	<span class="versiculo"><sup>11</sup> Ego quidem vos baptizo in aqua in paenitentiam; qui autem post me venturus est, fortior me est, cuius non sum dignus calceamenta portare; ipse vos baptizabit in Spiritu Sancto et igni,</span>
	<span class="versiculo"><sup>12</sup> cuius ventilabrum in manu sua, et permundabit aream suam et congregabit triticum suum in horreum, paleas autem comburet igni inexstinguibili &#x201d;.</span>
	<span class="versiculo"><sup>13</sup> Tunc venit Iesus a Galilaea in Iordanem ad Ioannem, ut baptizaretur ab eo.</span>
	<span class="versiculo"><sup>14</sup> Ioannes autem prohibebat eum dicens: &#x201c; Ego a te debeo baptizari, et tu venis ad me? &#x201d;.</span>
	<span class="versiculo"><sup>15</sup> Respondens autem Iesus dixit ei: &#x201c; Sine modo, sic enim decet nos implere omnem iustitiam &#x201d;. Tunc dimittit eum.</span>
	<span class="versiculo"><sup>16</sup> Baptizatus autem Iesus, confestim ascendit de aqua; et ecce aperti sunt ei caeli, et vidit Spiritum Dei descendentem sicut columbam et venientem super se.</span>
	<span class="versiculo"><sup>17</sup> Et ecce vox de caelis dicens: &#x201c;Hic est Filius meus dilectus, in quo
mihi complacui &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
