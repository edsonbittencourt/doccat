<div>
    <span class="capitulo">11</span>
    <span class="versiculo"><sup>1</sup> Et factum est, cum consummasset Iesus praecipiens Duodecim discipulis suis, transiit inde, ut doceret et praedicaret in civitatibus eorum.</span>
    <span class="versiculo"><sup>2</sup> Ioannes autem, cum audisset in vinculis opera Christi, mittens per discipulos suos</span>
    <span class="versiculo"><sup>3</sup> ait illi: &#x201c; Tu es qui venturus es, an alium exspectamus? &#x201d;.</span>
    <span class="versiculo"><sup>4</sup> Et respondens Iesus ait illis: &#x201c; Euntes renuntiate Ioanni, quae auditis et videtis:</span>
    <span class="versiculo"><sup>5</sup> caeci vident et claudi ambulant, leprosi mundantur et surdi audiunt et mortui resurgunt et pauperes evangelizantur;</span>
    <span class="versiculo"><sup>6</sup> et beatus est, qui non fuerit scandalizatus in me &#x201d;.</span>
    <span class="versiculo"><sup>7</sup> Illis autem abeuntibus, coepit Iesus dicere ad turbas de Ioanne: &#x201c; Quid existis in desertum videre? Arundinem vento agitatam?</span>
    <span class="versiculo"><sup>8</sup> Sed quid existis videre? Hominem mollibus vestitum? Ecce, qui mollibus vestiuntur, in domibus regum sunt.</span>
    <span class="versiculo"><sup>9</sup> Sed quid existis videre? Prophetam? Etiam, dico vobis, et plus quam prophetam.</span>
    <span class="versiculo"><sup>10</sup> Hic est, de quo scriptum est:
&quot;Ecce ego mitto angelum meum ante faciem tuam,
qui praeparabit viam tuam ante te&quot;.</span>
    <span class="versiculo"><sup>11</sup> Amen dico vobis: Non surrexit inter natos mulierum maior Ioanne Baptista; qui autem minor est in regno caelorum, maior est illo.</span>
    <span class="versiculo"><sup>12</sup> A diebus autem Ioannis Baptistae usque nunc regnum caelorum vim patitur, et violenti rapiunt illud.</span>
    <span class="versiculo"><sup>13</sup> Omnes enim Prophetae et Lex usque ad Ioannem prophetaverunt;</span>
    <span class="versiculo"><sup>14</sup> et si vultis recipere, ipse est Elias, qui venturus est.</span>
    <span class="versiculo"><sup>15</sup> Qui habet aures, audiat.</span>
    <span class="versiculo"><sup>16</sup> Cui autem similem aestimabo generationem istam? Similis est pueris sedentibus in foro, qui clamantes coaequalibus</span>
    <span class="versiculo"><sup>17</sup> dicunt:
&#x201c;Cecinimus vobis, et non saltastis;
lamentavimus, et non planxistis&#x201d;.</span>
    <span class="versiculo"><sup>18</sup> Venit enim Ioannes neque manducans neque bibens, et dicunt: &#x201c;Daemonium habet!&#x201d;;</span>
    <span class="versiculo"><sup>19</sup> venit Filius hominis manducans et bibens, et dicunt: &#x201c;Ecce homo vorax et potator vini, publicanorum amicus et peccatorum!&#x201d;. Et iustificata est sapientia ab operibus suis &#x201d;.</span>
    <span class="versiculo"><sup>20</sup> Tunc coepit exprobrare civitatibus, in quibus factae sunt plurimae virtutes eius, quia non egissent paenitentiam:</span>
    <span class="versiculo"><sup>21</sup> &#x201c; Vae tibi, Chorazin! Vae tibi, Bethsaida! Quia si in Tyro et Sidone factae essent virtutes, quae factae sunt in vobis, olim in cilicio et cinere paenitentiam egissent.</span>
    <span class="versiculo"><sup>22</sup> Verumtamen dico vobis: Tyro et Sidoni remissius erit in die iudicii quam vobis.</span>
    <span class="versiculo"><sup>23</sup> Et tu, Capharnaum, numquid usque in caelum exaltaberis? Usque in infernum descendes! Quia si in Sodomis factae fuissent virtutes, quae factae sunt in te, mansissent usque in hunc diem.</span>
    <span class="versiculo"><sup>24</sup> Verumtamen dico vobis: Terrae Sodomorum remissius erit in die iudicii quam tibi &#x201d;.</span>
    <span class="versiculo"><sup>25</sup> In illo tempore respondens Iesus dixit: &#x201c; Confiteor tibi, Pater, Domine caeli et terrae, quia abscondisti haec a sapientibus et prudentibus et revelasti ea parvulis.</span>
    <span class="versiculo"><sup>26</sup> Ita, Pater, quoniam sic fuit placitum ante te.</span>
    <span class="versiculo"><sup>27</sup> Omnia mihi tradita sunt a Patre meo; et nemo novit Filium nisi Pater, neque Patrem quis novit nisi Filius et cui voluerit Filius revelare.</span>
    <span class="versiculo"><sup>28</sup> Venite ad me, omnes, qui laboratis et onerati estis, et ego reficiam vos.</span>
    <span class="versiculo"><sup>29</sup> Tollite iugum meum super vos et discite a me, quia mitis sum et humilis corde, et invenietis requiem animabus vestris.</span>
    <span class="versiculo"><sup>30</sup> Iugum enim meum suave, et onus meum leve est &#x201d;.</span>
</div>
