<div>
	<span class="capitulo">13</span>
	<span class="versiculo"><sup>1</sup> In illo die exiens Iesus de domo sedebat secus mare;</span>
	<span class="versiculo"><sup>2</sup> et congregatae sunt ad eum turbae multae, ita ut in naviculam ascendens sederet, et omnis turba stabat in litore.</span>
	<span class="versiculo"><sup>3</sup> Et locutus est eis multa in parabolis dicens: &#x201c; Ecce exiit, qui seminat, seminare.</span>
	<span class="versiculo"><sup>4</sup> Et dum seminat, quaedam ceciderunt secus viam, et venerunt volucres et comederunt ea.</span>
	<span class="versiculo"><sup>5</sup> Alia autem ceciderunt in petrosa, ubi non habebant terram multam, et continuo exorta sunt, quia non habebant altitudinem terrae;</span>
	<span class="versiculo"><sup>6</sup> sole autem orto, aestuaverunt et, quia non habebant radicem, aruerunt.</span>
	<span class="versiculo"><sup>7</sup> Alia autem ceciderunt in spinas, et creverunt spinae et suffocaverunt ea.</span>
	<span class="versiculo"><sup>8</sup> Alia vero ceciderunt in terram bonam et dabant fructum: aliud centesimum, aliud sexagesimum, aliud tricesimum.</span>
	<span class="versiculo"><sup>9</sup> Qui habet aures, audiat &#x201d;.</span>
	<span class="versiculo"><sup>10</sup> Et accedentes discipuli dixerunt ei: &#x201c; Quare in parabolis loqueris eis? &#x201d;.</span>
	<span class="versiculo"><sup>11</sup> Qui respondens ait illis: &#x201c; Quia vobis datum est nosse mysteria regni caelorum, illis autem non est datum.</span>
	<span class="versiculo"><sup>12</sup> Qui enim habet, dabitur ei, et abundabit; qui autem non habet, et quod habet, auferetur ab eo.</span>
	<span class="versiculo"><sup>13</sup> Ideo in parabolis loquor eis, quia videntes non vident et audientes non audiunt neque intellegunt;</span>
	<span class="versiculo"><sup>14</sup> et adimpletur eis prophetia Isaiae dicens:
&quot;Auditu audietis et non intellegetis
et videntes videbitis et non videbitis.</span>
	<span class="versiculo"><sup>15</sup> Incrassatum est enim cor populi huius,
et auribus graviter audierunt
et oculos suos clauserunt,
ne quando oculis videant
et auribus audiant
et corde intellegant et convertantur,
et sanem eos&quot;.</span>
	<span class="versiculo"><sup>16</sup> Vestri autem beati oculi, quia vident, et aures vestrae, quia audiunt.</span>
	<span class="versiculo"><sup>17</sup> Amen quippe dico vobis: Multi prophetae et iusti cupierunt videre, quae videtis, et non viderunt, et audire, quae auditis, et non audierunt!</span>
	<span class="versiculo"><sup>18</sup> Vos ergo audite parabolam seminantis.</span>
	<span class="versiculo"><sup>19</sup> Omnis, qui audit verbum regni et non intellegit, venit Malus et rapit, quod seminatum est in corde eius; hic est, qui secus viam seminatus est.</span>
	<span class="versiculo"><sup>20</sup> Qui autem supra petrosa seminatus est, hic est, qui verbum audit et continuo cum gaudio accipit illud,</span>
	<span class="versiculo"><sup>21</sup> non habet autem in se radicem, sed est temporalis; facta autem tribulatione vel persecutione propter verbum, continuo scandalizatur.</span>
	<span class="versiculo"><sup>22</sup> Qui autem est seminatus in spinis, hic est, qui verbum audit, et sollicitudo saeculi et fallacia divitiarum suffocat verbum, et sine fructu efficitur.</span>
	<span class="versiculo"><sup>23</sup> Qui vero in terra bona seminatus est, hic est, qui audit verbum et intellegit et fructum affert et facit aliud quidem centum, aliud autem sexaginta, porro aliud triginta &#x201d;.</span>
	<span class="versiculo"><sup>24</sup> Aliam parabolam proposuit illis dicens: &#x201c; Simile factum est regnum caelorum homini, qui seminavit bonum semen in agro suo.</span>
	<span class="versiculo"><sup>25</sup> Cum autem dormirent homines, venit inimicus eius et superseminavit zizania in medio tritici et abiit.</span>
	<span class="versiculo"><sup>26</sup> Cum autem crevisset herba et fructum fecisset, tunc apparuerunt et zizania.</span>
	<span class="versiculo"><sup>27</sup> Accedentes autem servi patris familias dixerunt ei: &#x201c;Domine, nonne bonum semen seminasti in agro tuo? Unde ergo habet zizania?&#x201d;.</span>
	<span class="versiculo"><sup>28</sup> Et ait illis: &#x201c;Inimicus homo hoc fecit&#x201d;. Servi autem dicunt ei: &#x201c;Vis, imus et colligimus ea?&#x201d;.</span>
	<span class="versiculo"><sup>29</sup> Et ait: &#x201c;Non; ne forte colligentes zizania eradicetis simul cum eis triticum,</span>
	<span class="versiculo"><sup>30</sup> sinite utraque crescere usque ad messem. Et in tempore messis dicam messoribus: Colligite primum zizania et alligate ea in fasciculos ad comburendum ea, triticum autem congregate in horreum meum&#x201d; &#x201d;.</span>
	<span class="versiculo"><sup>31</sup> Aliam parabolam proposuit eis dicens: &#x201c; Simile est regnum caelorum grano sinapis, quod accipiens homo seminavit in agro suo.</span>
	<span class="versiculo"><sup>32</sup> Quod minimum quidem est omnibus seminibus; cum autem creverit, maius est holeribus et fit arbor, ita ut volucres caeli veniant et habitent in ramis eius &#x201d;.</span>
	<span class="versiculo"><sup>33</sup> Aliam parabolam locutus est eis: &#x201c; Simile est regnum caelorum fermento, quod acceptum mulier abscondit in farinae satis tribus, donec fermentatum est totum &#x201d;.</span>
	<span class="versiculo"><sup>34</sup> Haec omnia locutus est Iesus in parabolis ad turbas; et sine parabola nihil loquebatur eis,</span>
	<span class="versiculo"><sup>35</sup> ut adimpleretur, quod dictum erat per prophetam dicentem:
&#x201c; Aperiam in parabolis os meum,
eructabo abscondita a constitutione mundi &#x201d;.</span>
	<span class="versiculo"><sup>36</sup> Tunc, dimissis turbis, venit in domum, et accesserunt ad eum discipuli eius dicentes: &#x201c; Dissere nobis parabolam zizaniorum agri &#x201d;.</span>
	<span class="versiculo"><sup>37</sup> Qui respondens ait: &#x201c; Qui seminat bonum semen, est Filius hominis;</span>
	<span class="versiculo"><sup>38</sup> ager autem est mundus; bonum vero semen, hi sunt filii regni; zizania autem filii sunt Mali;</span>
	<span class="versiculo"><sup>39</sup> inimicus autem, qui seminavit ea, est Diabolus; messis vero consummatio saeculi est; messores autem angeli sunt.</span>
	<span class="versiculo"><sup>40</sup> Sicut ergo colliguntur zizania et igni comburuntur, sic erit in consummatione saeculi:</span>
	<span class="versiculo"><sup>41</sup> mittet Filius hominis angelos suos, et colligent de regno eius omnia scandala et eos, qui faciunt iniquitatem,</span>
	<span class="versiculo"><sup>42</sup> et mittent eos in caminum ignis; ibi erit fletus et stridor dentium.</span>
	<span class="versiculo"><sup>43</sup> Tunc iusti fulgebunt sicut sol in regno Pa tris eorum. Qui habet aures, audiat.</span>
	<span class="versiculo"><sup>44</sup> Simile est regnum caelorum thesauro abscondito in agro; quem qui invenit homo abscondit et prae gaudio illius vadit et vendit universa, quae habet, et emit agrum illum.</span>
	<span class="versiculo"><sup>45</sup> Iterum simile est regnum caelorum homini negotiatori quaerenti bonas margaritas.</span>
	<span class="versiculo"><sup>46</sup> Inventa autem una pretiosa margarita, abiit et vendidit omnia, quae habuit, et emit eam.</span>
	<span class="versiculo"><sup>47</sup> Iterum simile est regnum caelorum sagenae missae in mare et ex omni genere congreganti;</span>
	<span class="versiculo"><sup>48</sup> quam, cum impleta esset, educentes secus litus et sedentes collegerunt bonos in vasa, malos autem foras miserunt.</span>
	<span class="versiculo"><sup>49</sup> Sic erit in consummatione saeculi: exibunt angeli et separabunt malos de medio iustorum</span>
	<span class="versiculo"><sup>50</sup> et mittent eos in caminum ignis; ibi erit fletus et stridor dentium.</span>
	<span class="versiculo"><sup>51</sup> Intellexistis haec omnia? &#x201d;. Dicunt ei: &#x201c; Etiam &#x201d;.</span>
	<span class="versiculo"><sup>52</sup> Ait autem illis: &#x201c; Ideo omnis scriba doctus in regno caelorum similis est homini patri familias, qui profert de thesauro suo nova et vetera &#x201d;.</span>
	<span class="versiculo"><sup>53</sup> Et factum est, cum consummasset Iesus parabolas istas, transiit inde.</span>
	<span class="versiculo"><sup>54</sup> Et veniens in patriam suam, docebat eos in synagoga eorum, ita ut mirarentur et dicerent: &#x201c; Unde huic sapientia haec et virtutes?</span>
	<span class="versiculo"><sup>55</sup> Nonne hic est fabri filius? Nonne mater eius dicitur Maria, et fratres eius Iacobus et Ioseph et Simon et Iudas?</span>
	<span class="versiculo"><sup>56</sup> Et sorores eius nonne omnes apud nos sunt? Unde ergo huic omnia ista? &#x201d;.</span>
	<span class="versiculo"><sup>57</sup> Et scandalizabantur in eo. Iesus autem dixit eis: &#x201c; Non est propheta sine honore nisi in patria et in domo sua &#x201d;.</span>
	<span class="versiculo"><sup>58</sup> Et non fecit ibi virtutes multas propter incredulitatem illorum.</span>
</div>
