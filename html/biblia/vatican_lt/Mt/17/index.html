<div>
	<span class="capitulo">17</span>
	<span class="versiculo"><sup>1</sup> Et post dies sex assumit Iesus Petrum et Iacobum et Ioannem fratrem eius et ducit illos in montem excelsum seorsum.</span>
	<span class="versiculo"><sup>2</sup> Et transfiguratus est ante eos; et resplenduit facies eius sicut sol, vestimenta autem eius facta sunt alba sicut lux.</span>
	<span class="versiculo"><sup>3</sup> Et ecce apparuit illis Moyses et Elias cum eo loquentes.</span>
	<span class="versiculo"><sup>4</sup> Respondens autem Petrus dixit ad Iesum: &#x201c; Domine, bonum est nos hic esse. Si vis, faciam hic tria tabernacula: tibi unum et Moysi unum et Eliae unum &#x201d;.</span>
	<span class="versiculo"><sup>5</sup> Adhuc eo loquente, ecce nubes lucida obumbravit eos; et ecce vox de nube dicens: &#x201c; Hic est Filius meus dilectus, in quo mihi bene complacui; ipsum audite &#x201d;.</span>
	<span class="versiculo"><sup>6</sup> Et audientes discipuli ceciderunt in faciem suam et timuerunt valde.</span>
	<span class="versiculo"><sup>7</sup> Et accessit Iesus et tetigit eos dixitque eis: &#x201c; Surgite et nolite timere &#x201d;.</span>
	<span class="versiculo"><sup>8</sup> Levantes autem oculos suos, neminem viderunt nisi solum Iesum.</span>
	<span class="versiculo"><sup>9</sup> Et descendentibus illis de monte, praecepit eis Iesus dicens: &#x201c; Nemini dixeritis visionem, donec Filius hominis a mortuis resurgat &#x201d;.</span>
	<span class="versiculo"><sup>10</sup> Et interrogaverunt eum discipuli dicentes: &#x201c; Quid ergo scribae dicunt quod Eliam oporteat primum venire? &#x201d;.</span>
	<span class="versiculo"><sup>11</sup> At ille respondens ait: &#x201c; Elias quidem venturus est et restituet omnia.</span>
	<span class="versiculo"><sup>12</sup> Dico autem vobis quia Elias iam venit, et non cognoverunt eum, sed fecerunt in eo, quaecumque voluerunt; sic et Filius hominis passurus est ab eis &#x201d;.</span>
	<span class="versiculo"><sup>13</sup> Tunc intellexerunt discipuli quia de Ioanne Baptista dixisset eis.</span>
	<span class="versiculo"><sup>14</sup> Et cum venissent ad turbam, accessit ad eum homo genibus provolutus ante eum</span>
	<span class="versiculo"><sup>15</sup> et dicens: &#x201c; Domine, miserere filii mei, quia lunaticus est et male patitur; nam saepe cadit in ignem et crebro in aquam.</span>
	<span class="versiculo"><sup>16</sup> Et obtuli eum discipulis tuis, et non potuerunt curare eum &#x201d;.</span>
	<span class="versiculo"><sup>17</sup> Respondens autem Iesus ait: &#x201c; O generatio incredula et perversa, quousque ero vobiscum? Usquequo patiar vos? Afferte huc illum ad me &#x201d;.</span>
	<span class="versiculo"><sup>18</sup> Et increpavit eum Iesus, et exiit ab eo daemonium, et curatus est puer ex illa hora.</span>
	<span class="versiculo"><sup>19</sup> Tunc accesserunt discipuli ad Iesum secreto et dixerunt: &#x201c; Quare nos non potuimus eicere illum? &#x201d;.</span>
	<span class="versiculo"><sup>20</sup> Ille autem dicit illis: &#x201c; Propter modicam fidem vestram. Amen quippe dico vobis: Si habueritis fidem sicut
granum sinapis, dicetis monti huic: &#x201c;Transi hinc illuc!&#x201d;, et transibit, et nihil impossibile erit vobis &#x201d;.</span>
	<span class="versiculo"><sup>(21)</sup> </span>
	<span class="versiculo"><sup>22</sup> Conversantibus autem eis in Galilaea, dixit illis Iesus: &#x201c; Filius hominis tradendus est in manus hominum,</span>
	<span class="versiculo"><sup>23</sup> et occident eum, et tertio die resurget &#x201d;. Et contristati sunt vehementer.</span>
	<span class="versiculo"><sup>24</sup> Et cum venissent Capharnaum, accesserunt, qui didrachma accipiebant, ad Petrum et dixerunt: &#x201c; Magister vester non solvit didrachma? &#x201d;.</span>
	<span class="versiculo"><sup>25</sup> Ait: &#x201c; Etiam&#x201d;. Et cum intrasset domum, praevenit eum Iesus dicens: &#x201c; Quid tibi videtur, Simon? Reges terrae a quibus accipiunt tributum vel censum? A filiis suis an ab alienis? &#x201d;.</span>
	<span class="versiculo"><sup>26</sup> Cum autem ille dixisset: &#x201c; Ab alienis &#x201d;, dixit illi Iesus: &#x201c; Ergo liberi sunt filii.</span>
	<span class="versiculo"><sup>27</sup> Ut autem non scandalizemus eos, vade ad mare et mitte hamum; et eum piscem, qui primus ascenderit, tolle; et, aperto ore, eius invenies staterem. Illum sumens, da eis pro me et te &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
