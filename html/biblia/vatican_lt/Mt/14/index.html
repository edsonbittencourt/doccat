<div>
	<span class="capitulo">14</span>
	<span class="versiculo"><sup>1</sup> In illo tempore audivit Herodes tetrarcha famam Iesu</span>
	<span class="versiculo"><sup>2</sup> et ait pueris suis: &#x201c; Hic est Ioannes Baptista; ipse surrexit a mortuis, et ideo virtutes operantur in eo &#x201d;.</span>
	<span class="versiculo"><sup>3</sup> Herodes enim tenuit Ioannem et alligavit eum et posuit in carcere propter Herodiadem uxorem Philippi fratris sui.</span>
	<span class="versiculo"><sup>4</sup> Dicebat enim illi Ioannes: &#x201c; Non licet tibi habere eam &#x201d;.</span>
	<span class="versiculo"><sup>5</sup> Et volens illum occidere, timuit populum, quia sicut prophetam eum habebant.</span>
	<span class="versiculo"><sup>6</sup> Die autem natalis Herodis saltavit filia Herodiadis in medio et placuit Herodi,</span>
	<span class="versiculo"><sup>7</sup> unde cum iuramento pollicitus est ei dare, quodcumque postulasset.</span>
	<span class="versiculo"><sup>8</sup> At illa, praemonita a matre sua: &#x201c; Da mihi, inquit, hic in disco caput Ioannis Baptistae &#x201d;.</span>
	<span class="versiculo"><sup>9</sup> Et contristatus rex propter iuramentum et eos, qui pariter recumbebant, iussit dari</span>
	<span class="versiculo"><sup>10</sup> misitque et decollavit Ioannem in carcere;</span>
	<span class="versiculo"><sup>11</sup> et allatum est caput eius in disco et datum est puellae, et tulit matri suae.</span>
	<span class="versiculo"><sup>12</sup> Et accedentes discipuli eius tulerunt corpus et sepelierunt illud et venientes nuntiaverunt Iesu.</span>
	<span class="versiculo"><sup>13</sup> Quod cum audisset Iesus, secessit inde in navicula in locum desertum seorsum; et cum audissent, turbae secutae sunt eum pedestres de civitatibus.</span>
	<span class="versiculo"><sup>14</sup> Et exiens vidit turbam multam et misertus est eorum et curavit languidos eorum.</span>
	<span class="versiculo"><sup>15</sup> Vespere autem facto, accesserunt ad eum discipuli dicentes: &#x201c; Desertus est locus, et hora iam praeteriit; dimitte turbas, ut euntes in castella emant sibi escas &#x201d;.</span>
	<span class="versiculo"><sup>16</sup> Iesus autem dixit eis: &#x201c; Non habent necesse ire; date illis vos manducare &#x201d;.</span>
	<span class="versiculo"><sup>17</sup> Illi autem dicunt ei: &#x201c; Non habemus hic nisi quinque panes et duos pisces &#x201d;.</span>
	<span class="versiculo"><sup>18</sup> Qui ait: &#x201c; Afferte illos mihi huc &#x201d;.</span>
	<span class="versiculo"><sup>19</sup> Et cum iussisset turbas discumbere supra fenum, acceptis quinque panibus et duobus piscibus, aspiciens in caelum benedixit et fregit et dedit discipulis panes, discipuli autem turbis.</span>
	<span class="versiculo"><sup>20</sup> Et manducaverunt omnes et saturati sunt; et tulerunt reliquias fragmentorum duodecim cophinos plenos.</span>
	<span class="versiculo"><sup>21</sup> Manducantium autem fuit numerus fere quinque milia virorum, exceptis mulieribus et parvulis.</span>
	<span class="versiculo"><sup>22</sup> Et statim iussit discipulos ascendere in naviculam et praecedere eum trans fretum, donec dimitteret turbas.</span>
	<span class="versiculo"><sup>23</sup> Et dimissis turbis, ascendit in montem solus orare. Vespere autem facto, solus erat ibi.</span>
	<span class="versiculo"><sup>24</sup> Navicula autem iam multis stadiis a terra distabat, fluctibus iactata; erat enim contrarius ventus.</span>
	<span class="versiculo"><sup>25</sup> Quarta autem vigilia noctis venit ad eos ambulans supra mare.</span>
	<span class="versiculo"><sup>26</sup> Discipuli autem, videntes eum supra mare ambulantem, turbati sunt dicentes: &#x201c; Phantasma est &#x201d;, et prae timore clamaverunt.</span>
	<span class="versiculo"><sup>27</sup> Statimque Iesus locutus est eis dicens: &#x201c; Habete fiduciam, ego sum; nolite timere! &#x201d;.</span>
	<span class="versiculo"><sup>28</sup> Respondens autem ei Petrus dixit: &#x201c; Domine, si tu es, iube me venire ad te super aquas &#x201d;.</span>
	<span class="versiculo"><sup>29</sup> At ipse ait: &#x201c; Veni! &#x201d;. Et descendens Petrus de navicula ambulavit super aquas et venit ad Iesum.</span>
	<span class="versiculo"><sup>30</sup> Videns vero ventum validum timuit et, cum coepisset mergi, clamavit dicens: &#x201c; Domine, salvum me fac! &#x201d;.</span>
	<span class="versiculo"><sup>31</sup> Continuo autem Iesus extendens manum apprehendit eum et ait illi: &#x201c; Modicae fidei, quare dubitasti? &#x201d;.</span>
	<span class="versiculo"><sup>32</sup> Et cum ascendissent in naviculam, cessavit ventus.</span>
	<span class="versiculo"><sup>33</sup> Qui autem in navicula erant, adoraverunt eum dicentes: &#x201c; Vere Filius Dei es! &#x201d;.</span>
	<span class="versiculo"><sup>34</sup> Et cum transfretassent, venerunt in terram Gennesaret.</span>
	<span class="versiculo"><sup>35</sup> Et cum cognovissent eum viri loci illius, miserunt in universam regionem illam et obtulerunt ei omnes male habentes,</span>
	<span class="versiculo"><sup>36</sup> et rogabant eum, ut vel fimbriam vestimenti eius tangerent; et, quicumque tetigerunt, salvi facti sunt.</span>
</div>
