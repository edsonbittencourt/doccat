<div>
	<span class="capitulo">7</span>
	<span class="versiculo"><sup>1</sup> Nolite iudicare, ut non iudice mini;</span>
	<span class="versiculo"><sup>2</sup> in quo enim iudicio iudicaveritis, iudicabimini, et in qua mensura mensi fueritis, metietur vobis.</span>
	<span class="versiculo"><sup>3</sup> Quid autem vides festucam in oculo fratris tui, et trabem in oculo tuo non vides?</span>
	<span class="versiculo"><sup>4</sup> Aut quomodo dices fratri tuo: &#x201c;Sine, eiciam festucam de oculo tuo&#x201d;, et ecce trabes est in oculo tuo?</span>
	<span class="versiculo"><sup>5</sup> Hypocrita, eice primum trabem de oculo tuo, et tunc videbis eicere festucam de oculo fratris tui.</span>
	<span class="versiculo"><sup>6</sup> Nolite dare sanctum canibus neque mittatis margaritas vestras ante porcos, ne forte conculcent eas pedibus suis et conversi dirumpant vos.</span>
	<span class="versiculo"><sup>7</sup> Petite, et dabitur vobis; quaerite et invenietis; pulsate, et aperietur vobis.</span>
	<span class="versiculo"><sup>8</sup> Omnis enim qui petit, accipit; et, qui quaerit, invenit; et pulsanti aperietur.</span>
	<span class="versiculo"><sup>9</sup> Aut quis est ex vobis homo, quem si petierit filius suus panem, numquid lapidem porriget ei?</span>
	<span class="versiculo"><sup>10</sup> Aut si piscem petierit, numquid serpentem porriget ei?</span>
	<span class="versiculo"><sup>11</sup> Si ergo vos, cum sitis mali, nostis dona bona dare filiis vestris, quanto magis Pater vester, qui in caelis est, dabit bona petentibus se.</span>
	<span class="versiculo"><sup>12</sup> Omnia ergo, quaecumque vultis ut faciant vobis homines, ita et vos facite eis; haec est enim Lex et Prophetae.</span>
	<span class="versiculo"><sup>13</sup> Intrate per angustam portam, quia lata porta et spatiosa via, quae ducit ad perditionem, et multi sunt, qui intrant per eam;</span>
	<span class="versiculo"><sup>14</sup> quam angusta porta et arta via, quae ducit ad vitam, et pauci sunt, qui inveniunt eam!</span>
	<span class="versiculo"><sup>15</sup> Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces.</span>
	<span class="versiculo"><sup>16</sup> A fructibus eorum cognoscetis eos; numquid colligunt de spinis uvas aut de tribulis ficus?</span>
	<span class="versiculo"><sup>17</sup> Sic omnis arbor bona fructus bonos facit, mala autem arbor fructus malos facit;</span>
	<span class="versiculo"><sup>18</sup> non potest arbor bona fructus malos facere, neque arbor mala fructus bonos facere.</span>
	<span class="versiculo"><sup>19</sup> Omnis arbor, quae non facit fructum bonum, exciditur et in ignem mittitur.</span>
	<span class="versiculo"><sup>20</sup> Igitur ex fructibus eorum cognoscetis eos.</span>
	<span class="versiculo"><sup>21</sup> Non omnis, qui dicit mihi: &#x201c;Domine, Domine&#x201d;, intrabit in regnum caelorum, sed qui facit voluntatem Patris mei, qui in caelis est.</span>
	<span class="versiculo"><sup>22</sup> Multi dicent mihi in illa die: &#x201c;Domine, Domine, nonne in tuo nomine prophetavimus, et in tuo nomine daemonia eiecimus, et in tuo nomine virtutes multas fecimus?&#x201d;.</span>
	<span class="versiculo"><sup>23</sup> Et tunc confitebor illis: Numquam novi vos; discedite a me, qui operamini iniquitatem.</span>
	<span class="versiculo"><sup>24</sup> Omnis ergo, qui audit verba mea haec et facit ea, assimilabitur viro sapienti, qui aedificavit domum suam supra petram.</span>
	<span class="versiculo"><sup>25</sup> Et descendit pluvia, et venerunt flumina, et flaverunt venti et irruerunt in domum illam, et non cecidit; fundata enim erat supra petram.</span>
	<span class="versiculo"><sup>26</sup> Et omnis, qui audit verba mea haec et non facit ea, similis erit viro stulto, qui aedificavit domum suam supra arenam.</span>
	<span class="versiculo"><sup>27</sup> Et descendit pluvia, et venerunt flumina, et flaverunt venti et irruerunt in domum illam, et cecidit, et fuit ruina eius magna &#x201d;.</span>
	<span class="versiculo"><sup>28</sup> Et factum est, cum consummasset Iesus verba haec, admirabantur turbae super doctrinam eius;</span>
	<span class="versiculo"><sup>29</sup> erat enim docens eos sicut potestatem habens, et non sicut scribae eorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
