<div>
	<span class="capitulo">5</span>
	<span class="versiculo"><sup>1</sup> Videns autem turbas, ascendit in montem; et cum sedisset, accesserunt ad eum discipuli eius;</span>
	<span class="versiculo"><sup>2</sup> et aperiens os suum docebat eos dicens:</span>
	<span class="versiculo"><sup>3</sup> &#x201c; Beati pauperes spiritu, quoniam ipsorum est regnum caelorum.</span>
	<span class="versiculo"><sup>4</sup> Beati, qui lugent, quoniam ipsi consolabuntur.</span>
	<span class="versiculo"><sup>5</sup> Beati mites, quoniam ipsi possidebunt terram.</span>
	<span class="versiculo"><sup>6</sup> Beati, qui esuriunt et sitiunt iustitiam, quoniam ipsi saturabuntur.</span>
	<span class="versiculo"><sup>7</sup> Beati misericordes, quia ipsi misericordiam consequentur.</span>
	<span class="versiculo"><sup>8</sup> Beati mundo corde, quoniam ipsi Deum videbunt.</span>
	<span class="versiculo"><sup>9</sup> Beati pacifici, quoniam filii Dei vocabuntur.</span>
	<span class="versiculo"><sup>10</sup> Beati, qui persecutionem patiuntur propter iustitiam, quoniam ipsorum est regnum caelorum.</span>
	<span class="versiculo"><sup>11</sup> Beati estis cum maledixerint vobis et persecuti vos fuerint et dixerint omne malum adversum vos, mentientes, propter me.</span>
	<span class="versiculo"><sup>12</sup> Gaudete et exsultate, quoniam merces vestra copiosa est in caelis; sic enim persecuti sunt prophetas, qui fuerunt ante vos.</span>
	<span class="versiculo"><sup>13</sup> Vos estis sal terrae; quod si sal evanuerit, in quo salietur? Ad nihilum valet ultra, nisi ut mittatur foras et conculcetur ab hominibus.</span>
	<span class="versiculo"><sup>14</sup> Vos estis lux mundi. Non potest civitas abscondi supra montem posita;</span>
	<span class="versiculo"><sup>15</sup> neque accendunt lucernam et ponunt eam sub modio, sed super candelabrum, ut luceat omnibus, qui in domo sunt.</span>
	<span class="versiculo"><sup>16</sup> Sic luceat lux vestra coram hominibus, ut videant vestra bona opera et glorificent Patrem vestrum, qui in caelis est.</span>
	<span class="versiculo"><sup>17</sup> Nolite putare quoniam veni solvere Legem aut Prophetas; non veni solvere, sed adimplere.</span>
	<span class="versiculo"><sup>18</sup> Amen quippe dico vobis: Donec transeat caelum et terra, iota unum aut unus apex non praeteribit a Lege, donec omnia fiant.</span>
	<span class="versiculo"><sup>19</sup> Qui ergo solverit unum de mandatis istis minimis et docuerit sic homines, minimus vocabitur in regno caelorum; qui autem fecerit et docuerit, hic magnus vocabitur in regno caelorum.</span>
	<span class="versiculo"><sup>20</sup> Dico enim vobis: Nisi abundaverit iustitia vestra plus quam scribarum et pharisaeorum, non intrabitis in regnum caelorum.</span>
	<span class="versiculo"><sup>21</sup> Audistis quia dictum est antiquis: &#x201c;Non occides; qui autem occiderit, reus erit iudicio&#x201d;.</span>
	<span class="versiculo"><sup>22</sup> Ego autem dico vobis: Omnis, qui irascitur fratri suo, reus erit iudicio; qui autem dixerit fratri suo: &#x201c;Racha&#x201d;, reus erit concilio; qui autem dixerit: &#x201c;Fatue&#x201d;, reus erit gehennae ignis.</span>
	<span class="versiculo"><sup>23</sup> Si ergo offeres munus tuum ad altare, et ibi recordatus fueris quia frater tuus habet aliquid adversum te,</span>
	<span class="versiculo"><sup>24</sup> relinque ibi munus tuum ante altare et vade, prius, reconciliare fratri tuo et tunc veniens offer munus tuum.</span>
	<span class="versiculo"><sup>25</sup> Esto consentiens adversario tuo cito, dum es in via cum eo, ne forte tradat te adversarius iudici, et iudex tradat te ministro, et in carcerem mittaris.</span>
	<span class="versiculo"><sup>26</sup> Amen dico tibi: Non exies inde, donec reddas novissimum quadrantem.</span>
	<span class="versiculo"><sup>27</sup> Audistis quia dictum est: &quot;Non moechaberis&quot;.</span>
	<span class="versiculo"><sup>28</sup> Ego autem dico vobis: Omnis, qui viderit mulierem ad concupiscendum eam, iam moechatus est eam in corde suo.</span>
	<span class="versiculo"><sup>29</sup> Quod si oculus tuus dexter scandalizat te, erue eum et proice abs te; expedit enim tibi, ut pereat unum membrorum tuorum, quam totum corpus tuum mittatur in gehennam.</span>
	<span class="versiculo"><sup>30</sup> Et si dextera manus tua scandalizat te, abscide eam et proice abs te; expedit enim tibi, ut pereat unum membrorum tuorum, quam totum corpus tuum abeat in gehennam.</span>
	<span class="versiculo"><sup>31</sup> Dictum est autem: &#x201c;Quicumque dimiserit uxorem suam, det illi libellum repudii&#x201d;.</span>
	<span class="versiculo"><sup>32</sup> Ego autem dico vobis: Omnis, qui dimiserit uxorem suam, excepta fornicationis causa, facit eam moechari; et, qui dimissam duxerit, adulterat.</span>
	<span class="versiculo"><sup>33</sup> Iterum audistis quia dictum est antiquis: &quot;Non periurabis; reddes autem Domino iuramenta tua&quot;.</span>
	<span class="versiculo"><sup>34</sup> Ego autem dico vobis: Non iurare omnino, neque per caelum, quia thronus Dei est,</span>
	<span class="versiculo"><sup>35</sup> neque per terram, quia scabellum est pedum eius, neque per Hierosolymam, quia civitas est magni Regis;</span>
	<span class="versiculo"><sup>36</sup> neque per caput tuum iuraveris, quia non potes unum capillum album facere aut nigrum.</span>
	<span class="versiculo"><sup>37</sup> Sit autem sermo vester: &#x201c;Est, est&#x201d;, &#x201c;Non, non&#x201d;; quod autem his abundantius est, a Malo est.</span>
	<span class="versiculo"><sup>38</sup> Audistis quia dictum est: &quot;Oculum pro oculo et dentem pro dente&quot;.</span>
	<span class="versiculo"><sup>39</sup> Ego autem dico vobis: Non resistere malo; sed si quis te percusserit in dextera maxilla tua, praebe illi et alteram;</span>
	<span class="versiculo"><sup>40</sup> et ei, qui vult tecum iudicio contendere et tunicam tuam tollere, remitte ei et pallium;</span>
	<span class="versiculo"><sup>41</sup> et quicumque te angariaverit mille passus, vade cum illo duo.</span>
	<span class="versiculo"><sup>42</sup> Qui petit a te, da ei; et volenti mutuari a te, ne avertaris.</span>
	<span class="versiculo"><sup>43</sup> Audistis quia dictum est: &quot;Diliges proximum tuum et odio habebis inimicum tuum&quot;.</span>
	<span class="versiculo"><sup>44</sup> Ego autem dico vobis: Diligite inimicos vestros et orate pro persequentibus vos,</span>
	<span class="versiculo"><sup>45</sup> ut sitis filii Patris vestri, qui in caelis est, quia solem suum oriri facit super malos et bonos et pluit super iustos et iniustos.</span>
	<span class="versiculo"><sup>46</sup> Si enim dilexeritis eos, qui vos diligunt, quam mercedem habetis? Nonne et publicani hoc faciunt?</span>
	<span class="versiculo"><sup>47</sup> Et si salutaveritis fratres vestros tantum, quid amplius facitis? Nonne et ethnici hoc faciunt?</span>
	<span class="versiculo"><sup>48</sup> Estote ergo vos perfecti, sicut Pater vester caelestis perfectus est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
