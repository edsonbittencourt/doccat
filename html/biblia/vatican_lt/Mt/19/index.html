<div>
    <span class="capitulo">19</span>
    <span class="versiculo"><sup>1</sup> Et factum est, cum consummasset Iesus sermones istos, migravit a Galilaea et venit in fines Iudaeae trans Iordanem.</span>
    <span class="versiculo"><sup>2</sup> Et secutae sunt eum turbae multae, et curavit eos ibi.</span>
    <span class="versiculo"><sup>3</sup> Et accesserunt ad eum pharisaei tentantes eum et dicentes: &#x201c; Licet homini dimittere uxorem suam quacumque ex causa? &#x201d;.</span>
    <span class="versiculo"><sup>4</sup> Qui respondens ait: &#x201c; Non legistis quia, qui creavit ab initio, masculum et feminam fecit eos</span>
    <span class="versiculo"><sup>5</sup> et dixit: &quot;Propter hoc dimittet homo patrem et matrem et adhaerebit uxori suae, et erunt duo in carne una?&quot;.</span>
    <span class="versiculo"><sup>6</sup> Itaque iam non sunt duo sed una caro. Quod ergo Deus coniunxit, homo non separet &#x201d;.</span>
    <span class="versiculo"><sup>7</sup> Dicunt illi: &#x201c; Quid ergo Moyses mandavit dari libellum repudii et dimittere? &#x201d;.</span>
    <span class="versiculo"><sup>8</sup> Ait illis: &#x201c; Moyses ad duritiam cordis vestri permisit vobis dimittere uxores vestras; ab initio autem non sic fuit.</span>
    <span class="versiculo"><sup>9</sup> Dico autem vobis quia quicumque dimiserit uxorem suam, nisi ob fornicationem, et aliam duxerit, moechatur &#x201d;.</span>
    <span class="versiculo"><sup>10</sup> Dicunt ei discipuli eius: &#x201c; Si ita est causa hominis cum uxore, non expedit nubere &#x201d;.</span>
    <span class="versiculo"><sup>11</sup> Qui dixit eis: &#x201c; Non omnes capiunt verbum istud, sed quibus datum est.</span>
    <span class="versiculo"><sup>12</sup> Sunt enim eunuchi, qui de matris utero sic nati sunt; et sunt eunuchi, qui facti sunt ab hominibus; et sunt eunuchi, qui seipsos castraverunt propter regnum caelorum. Qui potest capere, capiat &#x201d;.</span>
    <span class="versiculo"><sup>13</sup> Tunc oblati sunt ei parvuli, ut manus eis imponeret et oraret; discipuli autem increpabant eis.</span>
    <span class="versiculo"><sup>14</sup> Iesus vero ait: &#x201c; Sinite parvulos et nolite eos prohibere ad me venire; talium est enim regnum caelorum &#x201d;.</span>
    <span class="versiculo"><sup>15</sup> Et cum imposuisset eis manus, abiit inde.</span>
    <span class="versiculo"><sup>16</sup> Et ecce unus accedens ait illi: &#x201c; Magister, quid boni faciam, ut habeam vitam aeternam? &#x201d;. Qui dixit ei:</span>
    <span class="versiculo"><sup>17</sup> &#x201c; Quid me interrogas de bono? Unus est bonus. Si autem vis ad vitam ingredi, serva mandata &#x201d;.</span>
    <span class="versiculo"><sup>18</sup> Dicit illi: &#x201c; Quae? &#x201d;. Iesus autem dixit: &#x201c; Non homicidium facies, non adulterabis, non facies furtum, non falsum testimonium dices,</span>
    <span class="versiculo"><sup>19</sup> honora patrem et matrem et diliges proximum tuum sicut teipsum &#x201d;.</span>
    <span class="versiculo"><sup>20</sup> Dicit illi adulescens: &#x201c; Omnia haec custodivi. Quid adhuc mihi deest? &#x201d;.</span>
    <span class="versiculo"><sup>21</sup> Ait illi Iesus: &#x201c; Si vis perfectus esse, vade, vende, quae habes, et da pauperibus, et habebis thesaurum in caelo; et veni, sequere me &#x201d;.</span>
    <span class="versiculo"><sup>22</sup> Cum audisset autem adulescens verbum, abiit tristis; erat enim habens multas possessiones.</span>
    <span class="versiculo"><sup>23</sup> Iesus autem dixit discipulis suis: &#x201c; Amen dico vobis: Dives difficile intrabit in regnum caelorum.</span>
    <span class="versiculo"><sup>24</sup> Et iterum dico vobis: Facilius est camelum per foramen acus transire, quam divitem intrare in regnum Dei &#x201d;.</span>
    <span class="versiculo"><sup>25</sup> Auditis autem his, discipuli mirabantur valde dicentes: &#x201c; Quis ergo poterit salvus esse? &#x201d;.</span>
    <span class="versiculo"><sup>26</sup> Aspiciens autem Iesus dixit illis: &#x201c; Apud homines hoc impossibile est, apud Deum autem omnia possibilia sunt &#x201d;.</span>
    <span class="versiculo"><sup>27</sup> Tunc respondens Petrus dixit ei: &#x201c; Ecce nos reliquimus omnia et secuti sumus te. Quid ergo erit nobis? &#x201d;.</span>
    <span class="versiculo"><sup>28</sup> Iesus autem dixit illis: &#x201c; Amen dico vobis quod vos, qui secuti estis me, in regeneratione, cum sederit Filius hominis in throno gloriae suae, sedebitis et vos super thronos duodecim, iudicantes duodecim tribus Israel.</span>
    <span class="versiculo"><sup>29</sup> Et omnis, qui reliquit domos vel fratres aut sorores aut patrem aut matrem aut filios aut agros propter nomen meum, centuplum accipiet et vitam aeternam possidebit.</span>
    <span class="versiculo"><sup>30</sup> Multi autem erunt primi novissimi, et novissimi primi.</span>
</div>
