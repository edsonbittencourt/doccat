<div>
	<span class="capitulo">1</span>
	<span class="versiculo"><sup>1</sup> Liber generationis Iesu Christi filii David filii Abraham.</span>
	<span class="versiculo"><sup>2</sup> Abraham genuit Isaac, Isaac autem genuit Iacob, Iacob autem genuit Iudam et fratres eius,</span>
	<span class="versiculo"><sup>3</sup> Iudas autem genuit Phares et Zara de Thamar, Phares autem genuit Esrom, Esrom autem genuit Aram,</span>
	<span class="versiculo"><sup>4</sup> Aram autem genuit Aminadab, Aminadab autem genuit Naasson, Naasson autem genuit Salmon,</span>
	<span class="versiculo"><sup>5</sup> Salmon autem genuit Booz de Rahab, Booz autem genuit Obed ex Ruth, Obed autem genuit Iesse,</span>
	<span class="versiculo"><sup>6</sup> Iesse autem genuit David regem.
David autem genuit Salomonem ex ea, quae fuit Uriae,</span>
	<span class="versiculo"><sup>7</sup> Salomon autem genuit Roboam, Roboam autem genuit Abiam, Abia autem genuit Asa,</span>
	<span class="versiculo"><sup>8</sup> Asa autem genuit Iosaphat, Iosaphat autem genuit Ioram, Ioram autem genuit Oziam,</span>
	<span class="versiculo"><sup>9</sup> Ozias autem genuit Ioatham, Ioatham autem genuit Achaz, Achaz autem genuit Ezechiam,</span>
	<span class="versiculo"><sup>10</sup> Ezechias autem genuit Manassen, Manasses autem genuit Amon, Amon autem genuit Iosiam,</span>
	<span class="versiculo"><sup>11</sup> Iosias autem genuit Iechoniam et fratres eius in transmigratione Babylonis.</span>
	<span class="versiculo"><sup>12</sup> Et post transmigrationem Babylonis Iechonias genuit Salathiel, Salathiel autem genuit Zorobabel,</span>
	<span class="versiculo"><sup>13</sup> Zorobabel autem genuit Abiud, Abiud autem genuit Eliachim, Eliachim autem genuit Azor,</span>
	<span class="versiculo"><sup>14</sup> Azor autem genuit Sadoc, Sadoc autem genuit Achim, Achim autem genuit Eliud,</span>
	<span class="versiculo"><sup>15</sup> Eliud autem genuit Eleazar, Eleazar autem genuit Matthan, Matthan autem genuit Iacob,</span>
	<span class="versiculo"><sup>16</sup> Iacob autem genuit Ioseph virum Mariae, de qua natus est Iesus, qui vocatur Christus.</span>
	<span class="versiculo"><sup>17</sup> Omnes ergo generationes ab Abraham usque ad David generationes quattuordecim; et a David usque ad transmigrationem Babylonis generationes quattuordecim; et a transmigratione Babylonis usque ad Christum generationes quattuordecim.</span>
	<span class="versiculo"><sup>18</sup> Iesu Christi autem generatio sic erat.
Cum esset desponsata mater eius Maria Ioseph, antequam convenirent inventa est in utero habens de Spiritu Sancto.</span>
	<span class="versiculo"><sup>19</sup> Ioseph autem vir eius, cum esset iustus et nollet eam traducere, voluit occulte dimittere eam.</span>
	<span class="versiculo"><sup>20</sup> Haec autem eo cogitante, ecce angelus Domini in somnis apparuit ei dicens: &#x201c; Ioseph fili David, noli timere accipere Mariam coniugem tuam. Quod enim in ea natum est, de Spiritu Sancto est;</span>
	<span class="versiculo"><sup>21</sup> pariet autem filium, et vocabis nomen eius Iesum: ipse enim salvum faciet populum suum a peccatis eorum &#x201d;.</span>
	<span class="versiculo"><sup>22</sup> Hoc autem totum factum est, ut adimpleretur id, quod dictum est a Domino per prophetam dicentem:</span>
	<span class="versiculo"><sup>23</sup> &#x201c; Ecce, virgo in utero habebit et pariet filium, et vocabunt nomen eius Emmanuel &#x201d;, quod est interpretatum Nobiscum Deus.</span>
	<span class="versiculo"><sup>24</sup> Exsurgens autem Ioseph a somno fecit, sicut praecepit ei angelus Domini, et accepit coniugem suam;</span>
	<span class="versiculo"><sup>25</sup> et non cognoscebat eam, donec peperit filium, et vocavit nomen eius Iesum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
