<div>
    <span class="capitulo">26</span>
    <span class="versiculo"><sup>1</sup> Et factum est, cum consummasset Iesus sermones hos omnes, dixit discipulis suis:</span>
    <span class="versiculo"><sup>2</sup> &#x201c; Scitis quia post biduum Pascha fiet, et Filius hominis traditur, ut crucifigatur &#x201d;.</span>
    <span class="versiculo"><sup>3</sup> Tunc congregati sunt principes sacerdotum et seniores populi in aulam principis sacerdotum, qui dicebatur Caiphas,</span>
    <span class="versiculo"><sup>4</sup> et consilium fecerunt, ut Iesum dolo tenerent et occiderent;</span>
    <span class="versiculo"><sup>5</sup> dicebant autem: &#x201c; Non in die festo, ne tumultus fiat in populo &#x201d;.</span>
    <span class="versiculo"><sup>6</sup> Cum autem esset Iesus in Bethania, in domo Simonis leprosi,</span>
    <span class="versiculo"><sup>7</sup> accessit ad eum mulier habens alabastrum unguenti pretiosi et effudit super caput ipsius recumbentis.</span>
    <span class="versiculo"><sup>8</sup> Videntes autem discipuli, indignati sunt dicentes: &#x201c; Ut quid perditio haec?</span>
    <span class="versiculo"><sup>9</sup> Potuit enim istud venumdari multo et dari pauperibus &#x201d;.</span>
    <span class="versiculo"><sup>10</sup> Sciens autem Iesus ait illis: &#x201c; Quid molesti estis mulieri? Opus enim bonum operata est in me;</span>
    <span class="versiculo"><sup>11</sup> nam semper pauperes habetis vobiscum, me autem non semper habetis.</span>
    <span class="versiculo"><sup>12</sup> Mittens enim haec unguentum hoc supra corpus meum, ad sepeliendum me fecit.</span>
    <span class="versiculo"><sup>13</sup> Amen dico vobis: Ubicumque praedicatum fuerit hoc evangelium in toto mundo, dicetur et quod haec fecit in memoriam eius &#x201d;.</span>
    <span class="versiculo"><sup>14</sup> Tunc abiit unus de Duodecim, qui dicebatur Iudas Iscariotes, ad principes sacerdotum</span>
    <span class="versiculo"><sup>15</sup> et ait: &#x201c; Quid vultis mihi dare, et ego vobis eum tradam? &#x201d;. At illi constituerunt ei triginta argenteos.</span>
    <span class="versiculo"><sup>16</sup> Et exinde quaerebat opportunitatem, ut eum traderet.</span>
    <span class="versiculo"><sup>17</sup> Prima autem Azymorum accesserunt discipuli ad Iesum dicentes: &#x201c; Ubi vis paremus tibi comedere Pascha? &#x201d;.</span>
    <span class="versiculo"><sup>18</sup> Ille autem dixit: &#x201c; Ite in civitatem ad quendam et dicite ei: &#x201c;Magister dicit: Tempus meum prope est; apud te facio Pascha cum discipulis meis&#x201d; &#x201d;.</span>
    <span class="versiculo"><sup>19</sup> Et fecerunt discipuli, sicut constituit illis Iesus, et paraverunt Pascha.</span>
    <span class="versiculo"><sup>20</sup> Vespere autem facto, discumbebat cum Duodecim.</span>
    <span class="versiculo"><sup>21</sup> Et edentibus illis, dixit: &#x201c; Amen dico vobis: Unus vestrum me traditurus est &#x201d;.</span>
    <span class="versiculo"><sup>22</sup> Et contristati valde, coeperunt singuli dicere ei: &#x201c; Numquid ego sum, Domine? &#x201d;.</span>
    <span class="versiculo"><sup>23</sup> At ipse respondens ait: &#x201c; Qui intingit mecum manum in paropside, hic me tradet.</span>
    <span class="versiculo"><sup>24</sup> Filius quidem hominis vadit, sicut scriptum est de illo; vae autem homini illi, per quem Filius hominis traditur! Bonum erat ei, si natus non fuisset homo ille &#x201d;.</span>
    <span class="versiculo"><sup>25</sup> Respondens autem Iudas, qui tradidit eum, dixit: &#x201c; Numquid ego sum, Rabbi? &#x201d;. Ait illi: &#x201c; Tu dixisti &#x201d;.</span>
    <span class="versiculo"><sup>26</sup> Cenantibus autem eis, accepit Iesus panem et benedixit ac fregit deditque discipulis et ait: &#x201c; Accipite, comedite: hoc est corpus meum &#x201d;.</span>
    <span class="versiculo"><sup>27</sup> Et accipiens calicem, gratias egit et dedit illis dicens: &#x201c; Bibite ex hoc omnes:</span>
    <span class="versiculo"><sup>28</sup> hic est enim sanguis meus novi testamenti, qui pro multis effunditur in remissionem peccatorum.</span>
    <span class="versiculo"><sup>29</sup> Dico autem vobis: Non bibam amodo de hoc genimine vitis usque in diem illum, cum illud bibam vobiscum novum in regno Patris mei &#x201d;.</span>
    <span class="versiculo"><sup>30</sup> Et hymno dicto, exierunt in montem Oliveti.</span>
    <span class="versiculo"><sup>31</sup> Tunc dicit illis Iesus: &#x201c; Omnes vos scandalum patiemini in me in ista nocte. Scriptum est enim: &quot;Percutiam pastorem, et dispergentur oves gregis&quot;.</span>
    <span class="versiculo"><sup>32</sup> Postquam autem resurrexero, praecedam vos in Galilaeam &#x201d;.</span>
    <span class="versiculo"><sup>33</sup> Respondens autem Petrus ait illi: &#x201c; Et si omnes scandalizati fuerint in te, ego numquam scandalizabor &#x201d;.</span>
    <span class="versiculo"><sup>34</sup> Ait illi Iesus: &#x201c; Amen dico tibi: In hac nocte, antequam gallus cantet, ter me negabis &#x201d;.</span>
    <span class="versiculo"><sup>35</sup> Ait illi Petrus: &#x201c; Etiam si oportuerit me mori tecum, non te negabo &#x201d;. Similiter et omnes discipuli dixerunt.</span>
    <span class="versiculo"><sup>36</sup> Tunc venit Iesus cum illis in praedium, quod dicitur Gethsemani. Et dicit discipulis: &#x201c; Sedete hic, donec vadam illuc et orem &#x201d;.</span>
    <span class="versiculo"><sup>37</sup> Et assumpto Petro et duobus filiis Zebedaei, coepit contristari et maestus esse.</span>
    <span class="versiculo"><sup>38</sup> Tunc ait illis: &#x201c; Tristis est anima mea usque ad mortem; sustinete hic et vigilate mecum &#x201d;.</span>
    <span class="versiculo"><sup>39</sup> Et progressus pusillum, procidit in faciem suam orans et dicens: &#x201c; Pater mi, si possibile est, transeat a me calix iste; verumtamen non sicut ego volo, sed sicut tu &#x201d;.</span>
    <span class="versiculo"><sup>40</sup> Et venit ad discipulos et invenit eos dormientes; et dicit Petro: &#x201c; Sic non potuistis una hora vigilare mecum?</span>
    <span class="versiculo"><sup>41</sup> Vigilate et orate, ut non intretis in tentationem; spiritus quidem promptus est, caro autem infirma &#x201d;.</span>
    <span class="versiculo"><sup>42</sup> Iterum secundo abiit et oravit dicens: &#x201c; Pater mi, si non potest hoc transire, nisi bibam illud, fiat voluntas tua &#x201d;.</span>
    <span class="versiculo"><sup>43</sup> Et venit iterum et invenit eos dormientes: erant enim oculi eorum gravati.</span>
    <span class="versiculo"><sup>44</sup> Et relictis illis, iterum abiit et oravit tertio, eundem sermonem iterum dicens.</span>
    <span class="versiculo"><sup>45</sup> Tunc venit ad discipulos et dicit illis: &#x201c; Dormite iam et requiescite; ecce appropinquavit hora, et Filius hominis traditur in manus peccatorum.</span>
    <span class="versiculo"><sup>46</sup> Surgite, eamus; ecce appropinquavit, qui me tradit &#x201d;.</span>
    <span class="versiculo"><sup>47</sup> Et adhuc ipso loquente, ecce Iudas, unus de Duodecim, venit, et cum eo turba multa cum gladiis et fustibus, missi a principibus sacerdotum et senioribus populi.</span>
    <span class="versiculo"><sup>48</sup> Qui autem tradidit eum, dedit illis signum dicens: &#x201c; Quemcumque osculatus fuero, ipse est; tenete eum! &#x201d;.</span>
    <span class="versiculo"><sup>49</sup> Et confestim accedens ad Iesum dixit: &#x201c; Ave, Rabbi! &#x201d; et osculatus est eum.</span>
    <span class="versiculo"><sup>50</sup> Iesus autem dixit illi: &#x201c; Amice, ad quod venisti! &#x201d;. Tunc accesserunt et manus iniecerunt in Iesum et tenuerunt eum.</span>
    <span class="versiculo"><sup>51</sup> Et ecce unus ex his, qui erant cum Iesu, extendens manum exemit gladium suum et percutiens servum principis sacerdotum amputavit auriculam eius.</span>
    <span class="versiculo"><sup>52</sup> Tunc ait illi Iesus: &#x201c; Converte gladium tuum in locum suum. Omnes enim, qui acceperint gladium, gladio peribunt.</span>
    <span class="versiculo"><sup>53</sup> An putas quia non possum rogare Patrem meum, et exhibebit mihi modo plus quam duodecim legiones angelorum?</span>
    <span class="versiculo"><sup>54</sup> Quomodo ergo implebuntur Scripturae quia sic oportet fieri? &#x201d;.</span>
    <span class="versiculo"><sup>55</sup> In illa hora dixit Iesus turbis: &#x201c; Tamquam ad latronem existis cum gladiis et fustibus comprehendere me? Cotidie sedebam docens in templo, et non me tenuistis &#x201d;.</span>
    <span class="versiculo"><sup>56</sup> Hoc autem totum factum est, ut implerentur scripturae Prophetarum. Tunc discipuli omnes, relicto eo, fugerunt.</span>
    <span class="versiculo"><sup>57</sup> Illi autem tenentes Iesum duxerunt ad Caipham principem sacerdotum, ubi scribae et seniores convenerant.</span>
    <span class="versiculo"><sup>58</sup> Petrus autem sequebatur eum a longe usque in aulam principis sacerdotum; et ingressus intro sede bat cum ministris, ut videret finem.</span>
    <span class="versiculo"><sup>59</sup> Principes autem sacerdotum et omne concilium quaerebant falsum testimonium contra Iesum, ut eum morti traderent,</span>
    <span class="versiculo"><sup>60</sup> et non invenerunt, cum multi falsi testes accessissent. Novissime autem venientes duo</span>
    <span class="versiculo"><sup>61</sup> dixerunt: &#x201c; Hic dixit: &#x201c;Possum destruere templum Dei et post triduum aedificare illud&#x201d; &#x201d;.</span>
    <span class="versiculo"><sup>62</sup> Et surgens princeps sacerdotum ait illi: &#x201c; Nihil respondes? Quid isti adversum te testificantur? &#x201d;.</span>
    <span class="versiculo"><sup>63</sup> Iesus autem tacebat. Et princeps sacerdotum ait illi: &#x201c; Adiuro te per Deum vivum, ut dicas nobis, si tu es Christus Filius Dei &#x201d;.</span>
    <span class="versiculo"><sup>64</sup> Dicit illi Iesus: &#x201c; Tu dixisti. Verumtamen dico vobis: Amodo videbitis Filium hominis sedentem a dextris Virtutis et venientem in nubibus caeli &#x201d;.</span>
    <span class="versiculo"><sup>65</sup> Tunc princeps sacerdotum scidit vestimenta sua dicens: &#x201c; Blasphemavit! Quid adhuc egemus testibus? Ecce nunc audistis blasphemiam.</span>
    <span class="versiculo"><sup>66</sup> Quid vobis videtur? &#x201d;. Illi autem respondentes dixerunt: &#x201c; Reus est mortis! &#x201d;.</span>
    <span class="versiculo"><sup>67</sup> Tunc exspuerunt in faciem eius et colaphis eum ceciderunt; alii autem palmas in faciem ei dederunt</span>
    <span class="versiculo"><sup>68</sup> dicentes: &#x201c; Prophetiza nobis, Christe: Quis est, qui te percussit? &#x201d;.</span>
    <span class="versiculo"><sup>69</sup> Petrus vero sedebat foris in atrio; et accessit ad eum una ancilla dicens: &#x201c; Et tu cum Iesu Galilaeo eras! &#x201d;.</span>
    <span class="versiculo"><sup>70</sup> At ille negavit coram omnibus dicens: &#x201c; Nescio quid dicis! &#x201d;.</span>
    <span class="versiculo"><sup>71</sup> Exeunte autem illo ad ianuam, vidit eum alia et ait his, qui erant ibi: &#x201c; Hic erat cum Iesu Nazareno! &#x201d;.</span>
    <span class="versiculo"><sup>72</sup> Et iterum negavit cum iuramento: &#x201c; Non novi hominem! &#x201d;.</span>
    <span class="versiculo"><sup>73</sup> Post pusillum autem accesserunt, qui stabant, et dixerunt Petro: &#x201c; Vere et tu ex illis es, nam et loquela tua manifestum te facit &#x201d;.</span>
    <span class="versiculo"><sup>74</sup> Tunc coepit detestari et iurare: &#x201c; Non novi hominem! &#x201d;. Et continuo gallus cantavit;</span>
    <span class="versiculo"><sup>75</sup> et recordatus est Petrus verbi Iesu, quod dixerat: &#x201c; Priusquam gallus cantet, ter me negabis &#x201d;. Et egressus foras ploravit amare.</span>
</div>
