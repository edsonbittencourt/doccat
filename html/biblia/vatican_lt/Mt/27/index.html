<div>
    <span class="capitulo">27</span>
    <span class="versiculo"><sup>1</sup> Mane autem facto, consilium inierunt omnes principes sacerdotum et seniores populi adversus Iesum, ut eum morti traderent.</span>
    <span class="versiculo"><sup>2</sup> Et vinctum adduxerunt eum et tradiderunt Pilato praesidi.</span>
    <span class="versiculo"><sup>3</sup> Tunc videns Iudas, qui eum tradidit, quod damnatus esset, paenitentia ductus, rettulit triginta argenteos principibus sacerdotum et senioribus</span>
    <span class="versiculo"><sup>4</sup> dicens: &#x201c; Peccavi tradens sanguinem innocentem &#x201d;. At illi dixerunt: &#x201c; Quid ad nos? Tu videris! &#x201d;.</span>
    <span class="versiculo"><sup>5</sup> Et proiectis argenteis in templo, recessit et abiens laqueo se suspendit.</span>
    <span class="versiculo"><sup>6</sup> Principes autem sacerdotum, acceptis argenteis, dixerunt: &#x201c; Non licet mittere eos in corbanam, quia pretium sanguinis est &#x201d;.</span>
    <span class="versiculo"><sup>7</sup> Consilio autem inito, emerunt ex illis agrum Figuli in sepulturam peregrinorum.</span>
    <span class="versiculo"><sup>8</sup> Propter hoc vocatus est ager ille ager Sanguinis usque in hodiernum diem.</span>
    <span class="versiculo"><sup>9</sup> Tunc impletum est quod dictum est per Ieremiam prophetam di centem: &#x201c; Et acceperunt triginta argenteos, pretium appretiati quem appretiaverunt a filiis Israel,</span>
    <span class="versiculo"><sup>10</sup> et dederunt eos in agrum Figuli, sicut constituit mihi Dominus &#x201d;.</span>
    <span class="versiculo"><sup>11</sup> Iesus autem stetit ante praesidem; et interrogavit eum praeses dicens: &#x201c; Tu es Rex Iudaeorum? &#x201d;. Dixit autem Iesus: &#x201c; Tu dicis &#x201d;.</span>
    <span class="versiculo"><sup>12</sup> Et cum accusaretur a principibus sacerdotum et senioribus, nihil respondit.</span>
    <span class="versiculo"><sup>13</sup> Tunc dicit illi Pilatus: &#x201c; Non audis quanta adversum te dicant testimonia? &#x201d;.</span>
    <span class="versiculo"><sup>14</sup> Et non respondit ei ad ullum verbum, ita ut miraretur praeses vehementer.</span>
    <span class="versiculo"><sup>15</sup> Per diem autem sollemnem consueverat praeses dimittere turbae unum vinctum, quem voluissent.</span>
    <span class="versiculo"><sup>16</sup> Habebant autem tunc vinctum insignem, qui dicebatur Barabbas.</span>
    <span class="versiculo"><sup>17</sup> Congregatis ergo illis dixit Pilatus: &#x201c; Quem vultis dimittam vobis: Barabbam an Iesum, qui dicitur Christus? &#x201d;.</span>
    <span class="versiculo"><sup>18</sup> Sciebat enim quod per invidiam tradidissent eum.</span>
    <span class="versiculo"><sup>19</sup> Sedente autem illo pro tribunali, misit ad illum uxor eius dicens: &#x201c; Nihil tibi et iusto illi. Multa enim passa sum hodie per visum propter eum &#x201d;.</span>
    <span class="versiculo"><sup>20</sup> Principes autem sacerdotum et seniores persuaserunt turbis, ut peterent Barabbam, Iesum vero perderent.</span>
    <span class="versiculo"><sup>21</sup> Respondens autem praeses ait illis: &#x201c; Quem vultis vobis de duobus dimittam? &#x201d;. At illi dixerunt: &#x201c; Barabbam! &#x201d;.</span>
    <span class="versiculo"><sup>22</sup> Dicit illis Pilatus: &#x201c; Quid igitur faciam de Iesu, qui dicitur Christus? &#x201d;. Dicunt omnes: &#x201c; Crucifigatur! &#x201d;.</span>
    <span class="versiculo"><sup>23</sup> Ait autem: &#x201c; Quid enim mali fecit? &#x201d;. At illi magis clamabant dicentes: &#x201c; Crucifigatur! &#x201d;.</span>
    <span class="versiculo"><sup>24</sup> Videns autem Pilatus quia nihil proficeret, sed magis tumultus fieret, accepta aqua, lavit manus coram turba dicens: &#x201c; Innocens ego sum a sanguine hoc; vos videritis! &#x201d;.</span>
    <span class="versiculo"><sup>25</sup> Et respondens universus populus dixit: &#x201c; Sanguis eius super nos et super filios nostros &#x201d;.</span>
    <span class="versiculo"><sup>26</sup> Tunc dimisit illis Barabbam; Iesum autem flagellatum tradidit, ut crucifigeretur.</span>
    <span class="versiculo"><sup>27</sup> Tunc milites praesidis suscipientes Iesum in praetorio congregaverunt ad eum universam cohortem.</span>
    <span class="versiculo"><sup>28</sup> Et exuentes eum, clamydem coccineam circumdederunt ei</span>
    <span class="versiculo"><sup>29</sup> et plectentes coronam de spinis posuerunt super caput eius et arundinem in dextera eius et, genu flexo ante eum, illudebant ei dicentes: &#x201c; Ave, rex Iudaeorum! &#x201d;.</span>
    <span class="versiculo"><sup>30</sup> Et exspuentes in eum acceperunt arundinem et percutiebant caput eius.</span>
    <span class="versiculo"><sup>31</sup> Et postquam illuserunt ei, exuerunt eum clamyde et induerunt eum vestimentis eius et duxerunt eum, ut crucifigerent.</span>
    <span class="versiculo"><sup>32</sup> Exeuntes autem invenerunt hominem Cyrenaeum nomine Simonem; hunc angariaverunt, ut tolleret crucem eius.</span>
    <span class="versiculo"><sup>33</sup> Et venerunt in locum, qui dicitur Golgotha, quod est Calvariae locus,</span>
    <span class="versiculo"><sup>34</sup> et dederunt ei vinum bibere cum felle mixtum; et cum gustasset, noluit bibere.</span>
    <span class="versiculo"><sup>35</sup> Postquam autem crucifixerunt eum, diviserunt vestimenta eius sortem mittentes</span>
    <span class="versiculo"><sup>36</sup> et sedentes servabant eum ibi.</span>
    <span class="versiculo"><sup>37</sup> Et imposuerunt super caput eius causam ipsius scriptam: &#x201c; Hic est Iesus Rex Iudaeorum &#x201d;.</span>
    <span class="versiculo"><sup>38</sup> Tunc crucifiguntur cum eo duo latrones: unus a dextris, et unus a sinistris.</span>
    <span class="versiculo"><sup>39</sup> Praetereuntes autem blasphemabant eum moventes capita sua</span>
    <span class="versiculo"><sup>40</sup> et dicentes: &#x201c; Qui destruis templum et in triduo illud reaedificas, salva temetipsum; si Filius Dei es, descende de cruce! &#x201d;.</span>
    <span class="versiculo"><sup>41</sup> Similiter et principes sacerdotum illudentes cum scribis et senioribus dicebant:</span>
    <span class="versiculo"><sup>42</sup> &#x201c; Alios salvos fecit, seipsum non potest salvum facere. Rex Israel est; descendat nunc de cruce, et credemus in eum.</span>
    <span class="versiculo"><sup>43</sup> Confidit in Deo; liberet nunc, si vult eum. Dixit enim: &#x201c;Dei Filius sum&#x201d; &#x201d;.</span>
    <span class="versiculo"><sup>44</sup> Idipsum autem et latrones, qui crucifixi erant cum eo, improperabant ei.</span>
    <span class="versiculo"><sup>45</sup> A sexta autem hora tenebrae factae sunt super universam terram usque ad horam nonam.</span>
    <span class="versiculo"><sup>46</sup> Et circa horam nonam clamavit Iesus voce magna dicens: &#x201c; Eli, Eli, lema sabacthani? &#x201d;, hoc est: &#x201c; Deus meus, Deus meus, ut quid dereliquisti me? &#x201d;.</span>
    <span class="versiculo"><sup>47</sup> Quidam autem ex illic stantibus audientes dicebant: &#x201c; Eliam vocat iste &#x201d;.</span>
    <span class="versiculo"><sup>48</sup> Et continuo currens unus ex eis acceptam spongiam implevit aceto et imposuit arundini et dabat ei bibere.</span>
    <span class="versiculo"><sup>49</sup> Ceteri vero dicebant: &#x201c; Sine, videamus an veniat Elias liberans eum &#x201d;.</span>
    <span class="versiculo"><sup>50</sup> Iesus autem iterum clamans voce magna emisit spiritum.</span>
    <span class="versiculo"><sup>51</sup> Et ecce velum templi scissum est a summo usque deorsum in duas partes, et terra mota est, et petrae scissae sunt;</span>
    <span class="versiculo"><sup>52</sup> et monumenta aperta sunt, et multa corpora sanctorum, qui dormierant, surrexerunt</span>
    <span class="versiculo"><sup>53</sup> et exeuntes de monumentis post resurrectionem eius venerunt in sanctam civitatem et apparuerunt multis.</span>
    <span class="versiculo"><sup>54</sup> Centurio autem et, qui cum eo erant custodientes Iesum, viso terrae motu et his, quae fiebant, timuerunt valde dicentes: &#x201c; Vere Dei Filius erat iste! &#x201d;.</span>
    <span class="versiculo"><sup>55</sup> Erant autem ibi mulieres multae a longe aspicientes, quae secutae erant Iesum a Galilaea ministrantes ei;</span>
    <span class="versiculo"><sup>56</sup> inter quas erat Maria Magdalene et Maria Iacobi et Ioseph mater et mater filiorum Zebedaei.</span>
    <span class="versiculo"><sup>57</sup> Cum sero autem factum esset, venit homo dives ab Arimathaea nomine Ioseph, qui et ipse discipulus erat Iesu.</span>
    <span class="versiculo"><sup>58</sup> Hic accessit ad Pilatum et petiit corpus Iesu. Tunc Pilatus iussit reddi.</span>
    <span class="versiculo"><sup>59</sup> Et accepto corpore, Ioseph involvit illud in sindone munda</span>
    <span class="versiculo"><sup>60</sup> et posuit illud in monumento suo novo, quod exciderat in petra, et advolvit saxum magnum ad ostium monumenti et abiit.</span>
    <span class="versiculo"><sup>61</sup> Erat autem ibi Maria Magdalene et altera Maria sedentes contra sepulcrum.</span>
    <span class="versiculo"><sup>62</sup> Altera autem die, quae est post Parascevem, convenerunt principes sacerdotum et pharisaei ad Pilatum</span>
    <span class="versiculo"><sup>63</sup> dicentes: &#x201c; Domine, recordati sumus quia seductor ille dixit adhuc vivens: &#x201c;Post tres dies resurgam&#x201d;.</span>
    <span class="versiculo"><sup>64</sup> Iube ergo custodiri sepulcrum usque in diem tertium, ne forte veniant discipuli eius et furentur eum et dicant plebi: &#x201c;Surrexit a mortuis&#x201d;, et erit novissimus error peior priore &#x201d;.</span>
    <span class="versiculo"><sup>65</sup> Ait illis Pilatus: &#x201c; Habetis custodiam; ite, custodite, sicut scitis &#x201d;.</span>
    <span class="versiculo"><sup>66</sup> Illi autem abeuntes munierunt sepulcrum, signantes lapidem, cum custodia.</span>
</div>
