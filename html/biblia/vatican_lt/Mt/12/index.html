<div>
	<span class="capitulo">12</span>
	<span class="versiculo"><sup>1</sup> In illo tempore abiit Iesus sabbatis per sata; discipuli autem eius esurierunt et coeperunt vellere spicas et manducare.</span>
	<span class="versiculo"><sup>2</sup> Pharisaei autem videntes dixerunt ei: &#x201c; Ecce discipuli tui faciunt, quod non licet facere sabbato &#x201d;.</span>
	<span class="versiculo"><sup>3</sup> At ille dixit eis: &#x201c; Non legistis quid fecerit David, quando esuriit, et qui cum eo erant?</span>
	<span class="versiculo"><sup>4</sup> Quomodo intravit in domum Dei et panes propositionis comedit, quod non licebat ei edere neque his, qui cum eo erant, nisi solis sacerdotibus?</span>
	<span class="versiculo"><sup>5</sup> Aut non legistis in Lege quia sabbatis sacerdotes in templo sabbatum violant et sine crimine sunt?</span>
	<span class="versiculo"><sup>6</sup> Dico autem vobis quia templo maior est hic.</span>
	<span class="versiculo"><sup>7</sup> Si autem sciretis quid est: &#x201c;Misericordiam volo et non sacrificium&#x201d;, numquam condemnassetis innocentes.</span>
	<span class="versiculo"><sup>8</sup> Dominus est enim Filius hominis sabbati &#x201d;.</span>
	<span class="versiculo"><sup>9</sup> Et cum inde transisset, venit in synagogam eorum;</span>
	<span class="versiculo"><sup>10</sup> et ecce homo manum habens aridam. Et interrogabant eum dicentes: &#x201c; Licet sabbatis curare? &#x201d;, ut accusarent eum.</span>
	<span class="versiculo"><sup>11</sup> Ipse autem dixit illis: &#x201c; Quis erit ex vobis homo, qui habeat ovem unam et, si ceciderit haec sabbatis in foveam, nonne tenebit et levabit eam?</span>
	<span class="versiculo"><sup>12</sup> Quanto igitur melior est homo ove! Itaque licet sabbatis bene facere &#x201d;.</span>
	<span class="versiculo"><sup>13</sup> Tunc ait homini: &#x201c; Extende manum tuam &#x201d;. Et extendit, et restituta est sana sicut altera.</span>
	<span class="versiculo"><sup>14</sup> Exeuntes autem pharisaei consilium faciebant adversus eum, quomodo eum perderent.</span>
	<span class="versiculo"><sup>15</sup> Iesus autem sciens secessit inde. Et secuti sunt eum multi, et curavit eos omnes</span>
	<span class="versiculo"><sup>16</sup> et comminatus est eis, ne manifestum eum facerent,</span>
	<span class="versiculo"><sup>17</sup> ut adimpleretur, quod dictum est per Isaiam prophetam dicentem:</span>
	<span class="versiculo"><sup>18</sup> &#x201c; Ecce puer meus, quem elegi,
dilectus meus, in quo bene placuit animae meae;
ponam Spiritum meum super eum,
et iudicium gentibus nuntiabit.</span>
	<span class="versiculo"><sup>19</sup> Non contendet neque clamabit,
neque audiet aliquis in plateis vocem eius.</span>
	<span class="versiculo"><sup>20</sup> Arundinem quassatam non confringet
et linum fumigans non exstinguet,
donec eiciat ad victoriam iudicium;</span>
	<span class="versiculo"><sup>21</sup> et in nomine eius gentes sperabunt &#x201d;.</span>
	<span class="versiculo"><sup>22</sup> Tunc oblatus est ei daemonium habens, caecus et mutus, et curavit eum, ita ut mutus loqueretur et videret.</span>
	<span class="versiculo"><sup>23</sup> Et stupebant omnes turbae et dicebant: &#x201c; Numquid hic est filius David? &#x201d;.</span>
	<span class="versiculo"><sup>24</sup> Pharisaei autem audientes dixerunt: &#x201c; Hic non eicit daemones nisi in Beelzebul, principe daemonum &#x201d;.</span>
	<span class="versiculo"><sup>25</sup> Sciens autem cogitationes eorum dixit eis: &#x201c; Omne regnum divisum contra se desolatur, et omnis civitas vel domus divisa contra se non stabit.</span>
	<span class="versiculo"><sup>26</sup> Et si Satanas Satanam eicit, adversus se divisus est; quomodo ergo stabit regnum eius?</span>
	<span class="versiculo"><sup>27</sup> Et si ego in Beelzebul eicio daemones, filii vestri in quo eiciunt? Ideo ipsi iudices erunt vestri.</span>
	<span class="versiculo"><sup>28</sup> Si autem in Spiritu Dei ego eicio daemones, igitur pervenit in vos regnum Dei.</span>
	<span class="versiculo"><sup>29</sup> Aut quomodo potest quisquam intrare in domum fortis et vasa eius diripere, nisi prius alligaverit fortem? Et tunc domum illius diripiet.</span>
	<span class="versiculo"><sup>30</sup> Qui non est mecum, contra me est; et, qui non congregat mecum, spargit.</span>
	<span class="versiculo"><sup>31</sup> Ideo dico vobis: Omne peccatum et blasphemia remittetur hominibus, Spiritus autem blasphemia non remittetur.</span>
	<span class="versiculo"><sup>32</sup> Et quicumque dixerit verbum contra Filium hominis, remittetur ei; qui autem dixerit contra Spiritum Sanctum, non remittetur ei neque in hoc saeculo neque in futuro.</span>
	<span class="versiculo"><sup>33</sup> Aut facite arborem bonam et fructum eius bonum, aut facite arborem malam et fructum eius malum: si quidem ex fructu arbor agnoscitur.</span>
	<span class="versiculo"><sup>34</sup> Progenies viperarum, quomodo potestis bona loqui, cum sitis mali? Ex abundantia enim cordis os loquitur.</span>
	<span class="versiculo"><sup>35</sup> Bonus homo de bono thesauro profert bona, et malus homo de malo thesauro profert mala.</span>
	<span class="versiculo"><sup>36</sup> Dico autem vobis: Omne verbum otiosum, quod locuti fuerint homines, reddent rationem de eo in die iudicii:</span>
	<span class="versiculo"><sup>37</sup> ex verbis enim tuis iustificaberis, et ex verbis tuis condemnaberis &#x201d;.</span>
	<span class="versiculo"><sup>38</sup> Tunc responderunt ei quidam de scribis et pharisaeis dicentes: &#x201c; Magister, volumus a te signum videre &#x201d;.</span>
	<span class="versiculo"><sup>39</sup> Qui respondens ait illis: &#x201c; Generatio mala et adultera signum requirit; et signum non dabitur ei, nisi signum Ionae prophetae.</span>
	<span class="versiculo"><sup>40</sup> Sicut enim fuit Ionas in ventre ceti tribus diebus et tribus noctibus, sic erit Filius hominis in corde terrae tribus diebus et tribus noctibus.</span>
	<span class="versiculo"><sup>41</sup> Viri Ninevitae surgent in iudicio cum generatione ista et condemnabunt eam, quia paenitentiam egerunt in praedicatione Ionae; et ecce plus quam Iona hic!</span>
	<span class="versiculo"><sup>42</sup> Regina austri surget in iudicio cum generatione ista et condemnabit eam, quia venit a finibus terrae audire sapientiam Salomonis; et ecce plus quam Salomon hic!</span>
	<span class="versiculo"><sup>43</sup> Cum autem immundus spiritus exierit ab homine, ambulat per loca arida quaerens requiem et non invenit.</span>
	<span class="versiculo"><sup>44</sup> Tunc dicit: &#x201c;Revertar in domum meam unde exivi&#x201d;; et veniens invenit vacantem, scopis mundatam et ornatam.</span>
	<span class="versiculo"><sup>45</sup> Tunc vadit et assumit secum septem alios spiritus nequiores se, et intrantes habitant ibi; et fiunt novissima hominis illius peiora prioribus. Sic erit et generationi huic pessimae &#x201d;.</span>
	<span class="versiculo"><sup>46</sup> Adhuc eo loquente ad turbas, ecce mater et fratres eius stabant foris quaerentes loqui ei.</span>
	<span class="versiculo"><sup>47</sup> Dixit autem ei quidam: &#x201c; Ecce mater tua et fratres tui foris stant quaerentes loqui tecum &#x201d;.</span>
	<span class="versiculo"><sup>48</sup> At ille respondens dicenti sibi ait: &#x201c; Quae est mater mea, et qui sunt fratres mei? &#x201d;.</span>
	<span class="versiculo"><sup>49</sup> Et extendens manum suam in discipulos suos dixit: &#x201c; Ecce mater mea et fratres mei.</span>
	<span class="versiculo"><sup>50</sup> Quicumque enim fecerit voluntatem Patris mei, qui in caelis est, ipse meus frater et soror et mater est &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
