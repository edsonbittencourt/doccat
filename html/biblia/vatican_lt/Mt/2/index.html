<div>
	<span class="capitulo">2</span>
	<span class="versiculo"><sup>1</sup> Cum autem natus esset Iesus in Bethlehem Iudaeae in diebus Herodis regis, ecce Magi ab oriente venerunt Hierosolymam</span>
	<span class="versiculo"><sup>2</sup> dicentes: &#x201c; Ubi est, qui natus est, rex Iudaeorum? Vidimus enim stellam eius in oriente et venimus adorare eum &#x201d;.</span>
	<span class="versiculo"><sup>3</sup> Audiens autem Herodes rex turbatus est et omnis Hierosolyma cum illo;</span>
	<span class="versiculo"><sup>4</sup> et congregans omnes principes sacerdotum et scribas populi, sciscitabatur ab eis ubi Christus nasceretur.</span>
	<span class="versiculo"><sup>5</sup> At illi dixerunt ei: &#x201c; In Bethlehem Iudaeae. Sic enim scriptum est per prophetam:</span>
	<span class="versiculo"><sup>6</sup> &quot;Et tu, Bethlehem terra Iudae,
nequaquam minima es in principibus Iudae;
ex te enim exiet dux,
qui reget populum meum Israel&quot; &#x201d;.</span>
	<span class="versiculo"><sup>7</sup> Tunc Herodes, clam vocatis Magis, diligenter didicit ab eis tempus stellae, quae apparuit eis;</span>
	<span class="versiculo"><sup>8</sup> et mittens illos in Bethlehem dixit: &#x201c; Ite et interrogate diligenter de puero; et cum inveneritis, renuntiate mihi, ut et ego veniens adorem eum &#x201d;.</span>
	<span class="versiculo"><sup>9</sup> Qui cum audissent regem, abierunt. Et ecce stella, quam viderant in oriente, antecedebat eos, usque dum veniens staret supra, ubi erat puer.</span>
	<span class="versiculo"><sup>10</sup> Videntes autem stellam gavisi sunt gaudio magno valde.</span>
	<span class="versiculo"><sup>11</sup> Et intrantes domum viderunt puerum cum Maria matre eius, et procidentes adoraverunt eum; et apertis thesauris suis, obtulerunt ei munera, aurum et tus et myrrham.</span>
	<span class="versiculo"><sup>12</sup> Et responso accepto in somnis, ne redirent ad Herodem, per aliam viam reversi sunt in regionem suam.</span>
	<span class="versiculo"><sup>13</sup> Qui cum recessissent, ecce angelus Domini apparet in somnis Ioseph dicens: &#x201c; Surge et accipe puerum et matrem eius et fuge in Aegyptum et esto ibi, usque dum dicam tibi; futurum est enim ut Herodes quaerat puerum ad perdendum eum &#x201d;.</span>
	<span class="versiculo"><sup>14</sup> Qui consurgens accepit puerum et matrem eius nocte et recessit in Aegyptum</span>
	<span class="versiculo"><sup>15</sup> et erat ibi usque ad obitum Herodis, ut adimpleretur, quod dictum est a Domino per prophetam dicentem:
&#x201c; Ex Aegypto vocavi filium meum &#x201d;.</span>
	<span class="versiculo"><sup>16</sup> Tunc Herodes videns quoniam illusus esset a Magis, iratus est valde et mittens occidit omnes pueros, qui erant in Bethlehem et in omnibus finibus eius, a bimatu et infra, secundum tempus, quod exquisierat a Magis.</span>
	<span class="versiculo"><sup>17</sup> Tunc adimpletum est, quod dictum est per Ieremiam prophetam dicentem:</span>
	<span class="versiculo"><sup>18</sup> &#x201c; Vox in Rama audita est,
ploratus et ululatus multus:
Rachel plorans filios suos,
et noluit consolari, quia non sunt &#x201d;.</span>
	<span class="versiculo"><sup>19</sup> Defuncto autem Herode, ecce apparet angelus Domini in somnis Ioseph in Aegypto</span>
	<span class="versiculo"><sup>20</sup> dicens: &#x201c; Surge et accipe puerum et matrem eius et vade in terram Israel; defuncti sunt enim, qui quaerebant animam pueri &#x201d;.</span>
	<span class="versiculo"><sup>21</sup> Qui surgens accepit puerum et matrem eius et venit in terram Israel.</span>
	<span class="versiculo"><sup>22</sup> Audiens autem quia Archelaus regnaret in Iudaea pro Herode patre suo, timuit illuc ire; et admonitus in somnis, secessit in partes Galilaeae</span>
	<span class="versiculo"><sup>23</sup> et veniens habitavit in civitate, quae vocatur Nazareth, ut adimpleretur, quod dictum est per Prophetas: &#x201c; Nazaraeus vocabitur &#x201d;.</span>
</div>
