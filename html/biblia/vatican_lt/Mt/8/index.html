<div>
	<span class="capitulo">8</span>
	<span class="versiculo"><sup>1</sup> Cum autem descendisset de monte, secutae sunt eum turbae multae.</span>
	<span class="versiculo"><sup>2</sup> Et ecce leprosus veniens adorabat eum dicens: &#x201c; Domine, si vis, potes me mundare &#x201d;.</span>
	<span class="versiculo"><sup>3</sup> Et extendens manum, tetigit eum dicens: &#x201c; Volo, mundare! &#x201d;; et confestim mundata est lepra eius.</span>
	<span class="versiculo"><sup>4</sup> Et ait illi Iesus: &#x201c; Vide, nemini dixeris; sed vade, ostende te sacerdoti et offer munus, quod praecepit Moyses, in testimonium illis &#x201d;.</span>
	<span class="versiculo"><sup>5</sup> Cum autem introisset Capharnaum, accessit ad eum centurio rogans eum</span>
	<span class="versiculo"><sup>6</sup> et dicens: &#x201c; Domine, puer meus iacet in domo paralyticus et male torquetur &#x201d;.</span>
	<span class="versiculo"><sup>7</sup> Et ait illi: &#x201c; Ego veniam et curabo eum &#x201d;.</span>
	<span class="versiculo"><sup>8</sup> Et respondens centurio ait: &#x201c; Domine, non sum dignus, ut intres sub tectum meum, sed tantum dic verbo, et sanabitur puer meus.</span>
	<span class="versiculo"><sup>9</sup> Nam et ego homo sum sub potestate, habens sub me milites, et dico huic: &#x201c;Vade&#x201d;, et vadit; et alii: &#x201c;Veni&#x201d;, et venit; et servo meo: &#x201c;Fac hoc&#x201d;, et facit&#x201d;.</span>
	<span class="versiculo"><sup>10</sup> Audiens autem Iesus, miratus est et sequentibus se dixit: &#x201c;Amen dico vobis: Apud nullum inveni tantam fidem in Israel!</span>
	<span class="versiculo"><sup>11</sup> Dico autem vobis quod multi ab oriente et occidente venient et recumbent cum Abraham et Isaac et Iacob in regno caelorum;</span>
	<span class="versiculo"><sup>12</sup> filii autem regni eicientur in tenebras exteriores: ibi erit fletus et stridor dentium &#x201d;.</span>
	<span class="versiculo"><sup>13</sup> Et dixit Iesus centurioni: &#x201c; Vade; sicut credidisti, fiat tibi &#x201d;. Et sanatus est puer in hora illa.</span>
	<span class="versiculo"><sup>14</sup> Et cum venisset Iesus in domum Petri, vidit socrum eius iacentem et febricitantem;</span>
	<span class="versiculo"><sup>15</sup> et tetigit manum eius, et dimisit eam febris; et surrexit et ministrabat ei.</span>
	<span class="versiculo"><sup>16</sup> Vespere autem facto, obtulerunt ei multos daemonia habentes; et eiciebat spiritus verbo et omnes male habentes curavit,</span>
	<span class="versiculo"><sup>17</sup> ut adimpleretur, quod dictum est per Isaiam prophetam dicentem:
&#x201c; Ipse infirmitates nostras accepit
et aegrotationes portavit &#x201d;.</span>
	<span class="versiculo"><sup>18</sup> Videns autem Iesus turbas multas circum se, iussit ire trans fretum.</span>
	<span class="versiculo"><sup>19</sup> Et accedens unus scriba ait illi: &#x201c; Magister, sequar te, quocumque ieris &#x201d;.</span>
	<span class="versiculo"><sup>20</sup> Et dicit ei Iesus: &#x201c; Vulpes foveas habent, et volucres caeli tabernacula, Filius autem hominis non habet, ubi caput reclinet &#x201d;.</span>
	<span class="versiculo"><sup>21</sup> Alius autem de discipulis eius ait illi: &#x201c;Domine, permitte me primum ire et sepelire patrem meum &#x201d;.</span>
	<span class="versiculo"><sup>22</sup> Iesus autem ait illi: &#x201c; Sequere me et dimitte mortuos sepelire mortuos suos &#x201d;.</span>
	<span class="versiculo"><sup>23</sup> Et ascendente eo in naviculam, secuti sunt eum discipuli eius.</span>
	<span class="versiculo"><sup>24</sup> Et ecce motus magnus factus est in mari, ita ut navicula operiretur fluctibus; ipse vero dormiebat.</span>
	<span class="versiculo"><sup>25</sup> Et accesserunt et suscitaverunt eum dicentes: &#x201c; Domine, salva nos, perimus! &#x201d;.</span>
	<span class="versiculo"><sup>26</sup> Et dicit eis: &#x201c; Quid timidi estis, modicae fidei? &#x201d;. Tunc surgens increpavit ventis et mari, et facta est tranquillitas magna.</span>
	<span class="versiculo"><sup>27</sup> Porro homines mirati sunt dicentes: &#x201c; Qualis est hic, quia et venti et mare oboediunt ei? &#x201d;.</span>
	<span class="versiculo"><sup>28</sup> Et cum venisset trans fretum in regionem Gadarenorum, occurrerunt ei duo habentes daemonia, de monumentis exeuntes, saevi nimis, ita ut nemo posset transire per viam illam.</span>
	<span class="versiculo"><sup>29</sup> Et ecce clamaverunt dicentes: &#x201c; Quid nobis et tibi, Fili Dei? Venisti huc ante tempus torquere nos? &#x201d;.</span>
	<span class="versiculo"><sup>30</sup> Erat autem longe ab illis grex porcorum multorum pascens.</span>
	<span class="versiculo"><sup>31</sup> Daemones autem rogabant eum dicentes: &#x201c; Si eicis nos, mitte nos in gregem porcorum &#x201d;.</span>
	<span class="versiculo"><sup>32</sup> Et ait illis: &#x201c; Ite &#x201d;. Et illi exeuntes abierunt in porcos; et ecce impetu abiit totus grex per praeceps in mare, et mortui sunt in aquis.</span>
	<span class="versiculo"><sup>33</sup> Pastores autem fugerunt et venientes in civitatem nuntiaverunt omnia et de his, qui daemonia habuerant.</span>
	<span class="versiculo"><sup>34</sup> Et ecce tota civitas exiit obviam Iesu, et viso eo rogabant, ut transiret a finibus eorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
