<div>
	<span class="capitulo">18</span>
	<span class="versiculo"><sup>1</sup> In illa hora accesserunt discipuli ad Iesum dicentes: &#x201c; Quis putas maior est in regno caelorum? &#x201d;.</span>
	<span class="versiculo"><sup>2</sup> Et advocans parvulum, statuit eum in medio eorum</span>
	<span class="versiculo"><sup>3</sup> et dixit: &#x201c; Amen dico vobis: Nisi conversi fueritis et efiiciamini sicut parvuli, non intrabitis in regnum caelorum.</span>
	<span class="versiculo"><sup>4</sup> Quicumque ergo humiliaverit se sicut parvulus iste, hic est maior in regno caelorum.</span>
	<span class="versiculo"><sup>5</sup> Et, qui susceperit unum parvulum talem in nomine meo, me suscipit.</span>
	<span class="versiculo"><sup>6</sup> Qui autem scandalizaverit unum de pusillis istis, qui in me credunt, expedit ei, ut suspendatur mola asinaria in collo eius et demergatur in profundum maris.</span>
	<span class="versiculo"><sup>7</sup> Vae mundo ab scandalis! Necesse est enim ut veniant scandala; verumtamen vae homini, per quem scandalum venit!</span>
	<span class="versiculo"><sup>8</sup> Si autem manus tua vel pes tuus scandalizat te, abscide eum et proice abs te: bonum tibi est ad vitam ingredi debilem vel claudum, quam duas manus vel duos pedes habentem mitti in ignem aeternum.</span>
	<span class="versiculo"><sup>9</sup> Et si oculus tuus scandalizat te, erue eum et proice abs te: bonum tibi est unoculum in vitam intrare, quam duos oculos habentem mitti in gehennam ignis.</span>
	<span class="versiculo"><sup>10</sup> Videte, ne contemnatis unum ex his pusillis; dico enim vobis quia angeli eorum in caelis semper
vident faciem Patris mei, qui in caelis est.</span>
	<span class="versiculo"><sup>(11)</sup> </span>
	<span class="versiculo"><sup>12</sup> Quid vobis videtur? Si fuerint alicui centum oves, et erraverit una ex eis, nonne relinquet nonaginta novem in montibus et vadit quaerere eam, quae erravit?</span>
	<span class="versiculo"><sup>13</sup> Et si contigerit ut inveniat eam, amen dico vobis quia gaudebit super eam magis quam super nonaginta novem, quae non erraverunt.</span>
	<span class="versiculo"><sup>14</sup> Sic non est voluntas ante Patrem vestrum, qui in caelis est, ut pereat unus de pusillis istis.</span>
	<span class="versiculo"><sup>15</sup> Si autem peccaverit in te frater tuus, vade, corripe eum inter te et ipsum solum. Si te audierit, lucratus es fratrem tuum;</span>
	<span class="versiculo"><sup>16</sup> si autem non audierit, adhibe tecum adhuc unum vel duos, ut in ore duorum testium vel trium stet omne verbum;</span>
	<span class="versiculo"><sup>17</sup> quod si noluerit audire eos, dic ecclesiae; si autem et ecclesiam noluerit audire, sit tibi sicut ethnicus et publicanus.</span>
	<span class="versiculo"><sup>18</sup> Amen dico vobis: Quaecumque alligaveritis super terram, erunt ligata in caelo; et, quaecumque solveritis super terram, erunt soluta in caelo.</span>
	<span class="versiculo"><sup>19</sup> Iterum dico vobis: Si duo ex vobis consenserint super terram de omni re, quamcumque petierint, fiet illis a Patre meo, qui in caelis est.</span>
	<span class="versiculo"><sup>20</sup> Ubi enim sunt duo vel tres congregati in nomine meo, ibi sum in medio eorum &#x201d;.</span>
	<span class="versiculo"><sup>21</sup> Tunc accedens Petrus dixit ei: &#x201c; Domine, quotiens peccabit in me frater meus, et dimittam ei? Usque septies? &#x201d;.</span>
	<span class="versiculo"><sup>22</sup> Dicit illi Iesus: &#x201c; Non dico tibi usque septies sed usque septuagies septies.</span>
	<span class="versiculo"><sup>23</sup> Ideo assimilatum est regnum caelorum homini regi, qui voluit rationem ponere cum servis suis.</span>
	<span class="versiculo"><sup>24</sup> Et cum coepisset rationem ponere, oblatus est ei unus, qui debebat decem milia talenta.</span>
	<span class="versiculo"><sup>25</sup> Cum autem non haberet, unde redderet, iussit eum dominus venumdari et uxorem et filios et omnia, quae habebat, et reddi.</span>
	<span class="versiculo"><sup>26</sup> Procidens igitur servus ille adorabat eum dicens: &#x201c;Patientiam habe in me, et omnia reddam tibi&#x201d;.</span>
	<span class="versiculo"><sup>27</sup> Misertus autem dominus servi illius dimisit eum et debitum dimisit ei.</span>
	<span class="versiculo"><sup>28</sup> Egressus autem servus ille invenit unum de conservis suis, qui debebat ei centum denarios, et tenens suffocabat eum dicens: &#x201c;Redde, quod debes!&#x201d;.</span>
	<span class="versiculo"><sup>29</sup> Procidens igitur conservus eius rogabat eum dicens: &#x201c;Patientiam habe in me, et reddam tibi&#x201d;.</span>
	<span class="versiculo"><sup>30</sup> Ille autem noluit, sed abiit et misit eum in carcerem, donec redderet debitum.</span>
	<span class="versiculo"><sup>31</sup> Videntes autem conservi eius, quae fiebant, contristati sunt valde et venerunt et narraverunt domino suo omnia, quae facta erant.</span>
	<span class="versiculo"><sup>32</sup> Tunc vocavit illum dominus suus et ait illi: &#x201c;Serve nequam, omne debitum illud dimisi tibi, quoniam rogasti me;</span>
	<span class="versiculo"><sup>33</sup> non oportuit et te misereri conservi tui, sicut et ego tui misertus sum?&#x201d;.</span>
	<span class="versiculo"><sup>34</sup> Et iratus dominus eius tradidit eum tortoribus, quoadusque redderet universum debitum.</span>
	<span class="versiculo"><sup>35</sup> Sic et Pater meus caelestis faciet vobis, si non remiseritis unusquisque fratri suo de cordibus vestris &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
