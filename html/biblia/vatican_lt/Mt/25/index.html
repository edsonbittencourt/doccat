<div>
	<span class="capitulo">25</span>
	<span class="versiculo"><sup>1</sup> Tunc simile erit regnum caelorum decem virginibus, quae accipientes lampades suas exierunt obviam sponso.</span>
	<span class="versiculo"><sup>2</sup> Quinque autem ex eis erant fatuae, et quinque prudentes.</span>
	<span class="versiculo"><sup>3</sup> Fatuae enim, acceptis lampadibus suis, non sumpserunt oleum secum;</span>
	<span class="versiculo"><sup>4</sup> prudentes vero acceperunt oleum in vasis cum lampadibus suis.</span>
	<span class="versiculo"><sup>5</sup> Moram autem faciente sponso, dormitaverunt omnes et dormierunt.</span>
	<span class="versiculo"><sup>6</sup> Media autem nocte clamor factus est: &#x201c;Ecce sponsus! Exite obviam ei&#x201d;.</span>
	<span class="versiculo"><sup>7</sup> Tunc surrexerunt omnes virgines illae et ornaverunt lampades suas.</span>
	<span class="versiculo"><sup>8</sup> Fatuae autem sapientibus dixerunt: &#x201c;Date nobis de oleo vestro, quia lampades nostrae exstinguuntur&#x201d;.</span>
	<span class="versiculo"><sup>9</sup> Responderunt prudentes dicentes: &#x201c;Ne forte non sufficiat nobis et vobis, ite potius ad vendentes et emite vobis&#x201d;.</span>
	<span class="versiculo"><sup>10</sup> Dum autem irent emere, venit sponsus, et quae paratae erant, intraverunt cum eo ad nuptias; et clausa est ianua.</span>
	<span class="versiculo"><sup>11</sup> Novissime autem veniunt et reliquae virgines dicentes: &#x201c;Domine, domine, aperi nobis&#x201d;.</span>
	<span class="versiculo"><sup>12</sup> At ille respondens ait: &#x201c;Amen dico vobis: Nescio vos&#x201d;.</span>
	<span class="versiculo"><sup>13</sup> Vigilate itaque, quia nescitis diem neque horam.</span>
	<span class="versiculo"><sup>14</sup> Sicut enim homo peregre proficiscens vocavit servos suos et tradidit illis bona sua.</span>
	<span class="versiculo"><sup>15</sup> Et uni dedit quinque talenta, alii autem duo, alii vero unum, unicuique secundum propriam virtutem, et profectus est. Statim</span>
	<span class="versiculo"><sup>16</sup> abiit, qui quinque talenta acceperat, et operatus est in eis et lucratus est alia quinque;</span>
	<span class="versiculo"><sup>17</sup> similiter qui duo acceperat, lucratus est alia duo.</span>
	<span class="versiculo"><sup>18</sup> Qui autem unum acceperat, abiens fodit in terra et abscondit pecuniam domini sui.</span>
	<span class="versiculo"><sup>19</sup> Post multum vero temporis venit dominus servorum illorum et ponit rationem cum eis.</span>
	<span class="versiculo"><sup>20</sup> Et accedens, qui quinque talenta acceperat, obtulit alia quinque talenta dicens: &#x201c;Domine, quinque talenta tradidisti mihi; ecce alia quinque superlucratus sum&#x201d;.</span>
	<span class="versiculo"><sup>21</sup> Ait illi dominus eius: &#x201c;Euge, serve bone et fidelis. Super pauca fuisti fidelis; supra multa te constituam: intra in gaudium domini tui&#x201d;.</span>
	<span class="versiculo"><sup>22</sup> Accessit autem et qui duo talenta acceperat, et ait: &#x201c;Domine, duo talenta tradidisti mihi; ecce alia duo lucratus sum&#x201d;.</span>
	<span class="versiculo"><sup>23</sup> Ait illi dominus eius: &#x201c;Euge, serve bone et fidelis. Super pauca fuisti fidelis; supra multa te constituam: intra in gaudium domini tui&#x201d;.</span>
	<span class="versiculo"><sup>24</sup> Accedens autem et qui unum talentum acceperat, ait: &#x201c;Domine, novi te quia homo durus es: metis, ubi non seminasti, et congregas, ubi non sparsisti;</span>
	<span class="versiculo"><sup>25</sup> et timens abii et abscondi talentum tuum in terra. Ecce habes, quod tuum est&#x201d;.</span>
	<span class="versiculo"><sup>26</sup> Respondens autem dominus eius dixit ei: &#x201c;Serve male et piger! Sciebas quia meto, ubi non seminavi, et congrego, ubi non sparsi?</span>
	<span class="versiculo"><sup>27</sup> Oportuit ergo te mittere pecuniam meam nummulariis, et veniens ego recepissem, quod meum est cum usura.</span>
	<span class="versiculo"><sup>28</sup> Tollite itaque ab eo talentum et date ei, qui habet decem talenta:</span>
	<span class="versiculo"><sup>29</sup> omni enim habenti dabitur, et abundabit; ei autem, qui non habet, et quod habet, auferetur ab eo.</span>
	<span class="versiculo"><sup>30</sup> Et inutilem servum eicite in tenebras exteriores: illic erit fletus et stridor dentium&#x201d;.</span>
	<span class="versiculo"><sup>31</sup> Cum autem venerit Filius hominis in gloria sua, et omnes angeli cum eo, tunc sedebit super thronum gloriae suae.</span>
	<span class="versiculo"><sup>32</sup> Et congregabuntur ante eum omnes gentes; et separabit eos ab invicem, sicut pastor segregat oves ab haedis,</span>
	<span class="versiculo"><sup>33</sup> et statuet oves quidem a dextris suis, haedos autem a sinistris.</span>
	<span class="versiculo"><sup>34</sup> Tunc dicet Rex his, qui a dextris eius erunt: &#x201c;Venite, benedicti Patris mei; possidete paratum vobis regnum a constitutione mundi.</span>
	<span class="versiculo"><sup>35</sup> Esurivi enim, et dedistis mihi manducare; sitivi, et dedistis mihi bibere; hospes eram, et collegistis me;</span>
	<span class="versiculo"><sup>36</sup> nudus, et operuistis me; infirmus, et visitastis me; in carcere eram, et venistis ad me&#x201d;.</span>
	<span class="versiculo"><sup>37</sup> Tunc respondebunt ei iusti dicentes: &#x201c;Domine, quando te vidimus esurientem et pavimus, aut sitientem et dedimus tibi potum?</span>
	<span class="versiculo"><sup>38</sup> Quando autem te vidimus hospitem et collegimus, aut nudum et cooperuimus?</span>
	<span class="versiculo"><sup>39</sup> Quando autem te vidimus infirmum aut in carcere et venimus ad te?&#x201d;.</span>
	<span class="versiculo"><sup>40</sup> Et respondens Rex dicet illis: &#x201c;Amen dico vobis: Quamdiu fecistis uni de his fratribus meis minimis, mihi fecistis&#x201d;.</span>
	<span class="versiculo"><sup>41</sup> Tunc dicet et his, qui a sinistris erunt: &#x201c;Discedite a me, maledicti, in ignem aeternum, qui praeparatus est Diabolo et angelis eius.</span>
	<span class="versiculo"><sup>42</sup> Esurivi enim, et non dedistis mihi manducare; sitivi, et non dedistis mihi potum;</span>
	<span class="versiculo"><sup>43</sup> hospes eram, et non collegistis me; nudus, et non operuistis me; infirmus et in carcere, et non visitastis me&#x201d;.</span>
	<span class="versiculo"><sup>44</sup> Tunc respondebunt et ipsi dicentes: &#x201c;Domine, quando te vidimus esurientem aut sitientem aut hospitem aut nudum aut infirmum vel in carcere et non ministravimus tibi?&#x201d;.</span>
	<span class="versiculo"><sup>45</sup> Tunc respondebit illis dicens: &#x201c;Amen dico vobis: Quamdiu non fecistis uni de minimis his, nec mihi fecistis&#x201d;.</span>
	<span class="versiculo"><sup>46</sup> Et ibunt hi in supplicium aeternum, iusti autem in vitam aeternam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
