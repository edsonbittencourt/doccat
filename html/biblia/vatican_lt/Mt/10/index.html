<div>
	<span class="capitulo">10</span>
	<span class="versiculo"><sup>1</sup> Et convocatis Duodecim discipulis suis, dedit illis potestatem spirituum immundorum, ut eicerent eos et curarent omnem languorem et omnem infirmitatem.</span>
	<span class="versiculo"><sup>2</sup> Duodecim autem apostolorum nomina sunt haec: primus Simon, qui dicitur Petrus, et Andreas frater eius, et Iacobus Zebedaei et Ioannes frater eius,</span>
	<span class="versiculo"><sup>3</sup> Philippus et Bartholomaeus, Thomas et Matthaeus publicanus, Iacobus Alphaei et Thaddaeus,</span>
	<span class="versiculo"><sup>4</sup> Simon Chananaeus et Iudas Iscariotes, qui et tradidit eum.</span>
	<span class="versiculo"><sup>5</sup> Hos Duodecim misit Iesus praecipiens eis et dicens: &#x201c; In viam gentium ne abieritis et in civitates Samaritanorum ne intraveritis;</span>
	<span class="versiculo"><sup>6</sup> sed potius ite ad oves, quae perierunt domus Israel.</span>
	<span class="versiculo"><sup>7</sup> Euntes autem praedicate dicentes: &#x201c;Appropinquavit regnum caelorum&#x201d;.</span>
	<span class="versiculo"><sup>8</sup> Infirmos curate, mortuos suscitate, leprosos mundate, daemones eicite; gratis accepistis, gratis date.</span>
	<span class="versiculo"><sup>9</sup> Nolite possidere aurum neque argentum neque pecuniam in zonis vestris,</span>
	<span class="versiculo"><sup>10</sup> non peram in via neque duas tunicas neque calceamenta neque virgam; dignus enim est operarius cibo suo.</span>
	<span class="versiculo"><sup>11</sup> In quamcumque civitatem aut castellum intraveritis, interrogate quis in ea dignus sit; et ibi manete donec exeatis.</span>
	<span class="versiculo"><sup>12</sup> Intrantes autem in domum, salutate eam;</span>
	<span class="versiculo"><sup>13</sup> et si quidem fuerit domus digna, veniat pax vestra super eam; si autem non fuerit digna, pax vestra ad vos revertatur.</span>
	<span class="versiculo"><sup>14</sup> Et quicumque non receperit vos neque audierit sermones vestros, exeuntes foras de domo vel de civitate illa, excutite pulverem de pedibus vestris.</span>
	<span class="versiculo"><sup>15</sup> Amen dico vobis: Tolerabilius erit terrae Sodomorum et Gomorraeorum in die iudicii quam illi civitati.</span>
	<span class="versiculo"><sup>16</sup> Ecce ego mitto vos sicut oves in medio luporum; estote ergo prudentes sicut serpentes et simplices sicut columbae.</span>
	<span class="versiculo"><sup>17</sup> Cavete autem ab hominibus; tradent enim vos in conciliis, et in synagogis suis flagellabunt vos;</span>
	<span class="versiculo"><sup>18</sup> et ad praesides et ad reges ducemini propter me in testimonium illis et gentibus.</span>
	<span class="versiculo"><sup>19</sup> Cum autem tradent vos, nolite cogitare quomodo aut quid loquamini; dabitur enim vobis in illa hora quid loquamini.</span>
	<span class="versiculo"><sup>20</sup> Non enim vos estis, qui loquimini, sed Spiritus Patris vestri, qui loquitur in vobis.</span>
	<span class="versiculo"><sup>21</sup> Tradet autem frater fratrem in mortem, et pater filium; et insurgent filii in parentes et morte eos afficient.</span>
	<span class="versiculo"><sup>22</sup> Et eritis odio omnibus propter nomen meum; qui autem perseveraverit in finem, hic salvus erit.</span>
	<span class="versiculo"><sup>23</sup> Cum autem persequentur vos in civitate ista, fugite in aliam; amen enim dico vobis: Non consummabitis civitates Israel, donec veniat Filius hominis.</span>
	<span class="versiculo"><sup>24</sup> Non est discipulus super magistrum nec servus super dominum suum.</span>
	<span class="versiculo"><sup>25</sup> Sufficit discipulo, ut sit sicut magister eius, et servus sicut dominus eius. Si patrem familias Beelzebul vocaverunt, quanto magis domesticos eius!</span>
	<span class="versiculo"><sup>26</sup> Ne ergo timueritis eos. Nihil enim est opertum, quod non revelabitur, et occultum, quod non scietur.</span>
	<span class="versiculo"><sup>27</sup> Quod dico vobis in tenebris, dicite in lumine; et, quod in aure auditis, praedicate super tecta.</span>
	<span class="versiculo"><sup>28</sup> Et nolite timere eos, qui occidunt corpus, animam autem non possunt occidere; sed potius eum timete, qui potest et animam et corpus perdere in gehenna.</span>
	<span class="versiculo"><sup>29</sup> Nonne duo passeres asse veneunt? Et unus ex illis non cadet super terram sine Patre vestro.</span>
	<span class="versiculo"><sup>30</sup> Vestri autem et capilli capitis omnes numerati sunt.</span>
	<span class="versiculo"><sup>31</sup> Nolite ergo timere; multis passeribus meliores estis vos.</span>
	<span class="versiculo"><sup>32</sup> Omnis ergo qui confitebitur me coram hominibus, confitebor et ego eum coram Patre meo, qui est in caelis;</span>
	<span class="versiculo"><sup>33</sup> qui autem negaverit me coram hominibus, negabo et ego eum coram Patre meo, qui est in caelis.</span>
	<span class="versiculo"><sup>34</sup> Nolite arbitrari quia venerim mittere pacem in terram; non veni pacem mittere sed gladium.</span>
	<span class="versiculo"><sup>35</sup> Veni enim separare
hominem adversus patrem suum
et filiam adversus matrem suam
et nurum adversus socrum suam:</span>
	<span class="versiculo"><sup>36</sup> et inimici hominis domestici eius.</span>
	<span class="versiculo"><sup>37</sup> Qui amat patrem aut matrem plus quam me, non est me dignus; et, qui amat filium aut filiam super me, non est me dignus;</span>
	<span class="versiculo"><sup>38</sup> et, qui non accipit crucem suam et sequitur me, non est me dignus.</span>
	<span class="versiculo"><sup>39</sup> Qui invenerit animam suam, perdet illam; et, qui perdiderit animam suam propter me, inveniet eam.</span>
	<span class="versiculo"><sup>40</sup> Qui recipit vos, me recipit; et, qui me recipit, recipit eum, qui me misit.</span>
	<span class="versiculo"><sup>41</sup> Qui recipit prophetam in nomine prophetae, mercedem prophetae accipiet; et, qui recipit iustum in nomine iusti, mercedem iusti accipiet.</span>
	<span class="versiculo"><sup>42</sup> Et, quicumque potum dederit uni ex minimis istis calicem aquae frigidae tantum in nomine discipuli, amen dico vobis: Non perdet mercedem suam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
