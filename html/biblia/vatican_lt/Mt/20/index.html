<div>
	<span class="capitulo">20</span>
	<span class="versiculo"><sup>1</sup> Simile est enim regnum caelorum homini patri familias, qui exiit primo mane conducere operarios in vineam suam;</span>
	<span class="versiculo"><sup>2</sup> conventione autem facta cum operariis ex denario diurno, misit eos in vineam suam.</span>
	<span class="versiculo"><sup>3</sup> Et egressus circa horam tertiam vidit alios stantes in foro otiosos</span>
	<span class="versiculo"><sup>4</sup> et illis dixit: &#x201c;Ite et vos in vineam; et, quod iustum fuerit, dabo vobis&#x201d;.</span>
	<span class="versiculo"><sup>5</sup> Illi autem abierunt. Iterum autem exiit circa sextam et nonam horam et fecit similiter.</span>
	<span class="versiculo"><sup>6</sup> Circa undecimam vero exiit et invenit alios stantes et dicit illis: &#x201c;Quid hic statis tota die otiosi?&#x201d;.</span>
	<span class="versiculo"><sup>7</sup> Dicunt ei: &#x201c;Quia nemo nos conduxit&#x201d;. Dicit illis: &#x201c;Ite et vos in vineam&#x201d;.</span>
	<span class="versiculo"><sup>8</sup> Cum sero autem factum esset, dicit dominus vineae procuratori suo: &#x201c; Voca operarios et redde illis mercedem incipiens a novissimis usque ad primos &#x201d;.</span>
	<span class="versiculo"><sup>9</sup> Et cum venissent, qui circa undecimam horam venerant, acceperunt singuli denarium.</span>
	<span class="versiculo"><sup>10</sup> Venientes autem primi arbitrati sunt quod plus essent accepturi; acceperunt autem et ipsi singuli denarium.</span>
	<span class="versiculo"><sup>11</sup> Accipientes autem murmurabant adversus patrem familias</span>
	<span class="versiculo"><sup>12</sup> dicentes: &#x201c;Hi novissimi una hora fecerunt, et pares illos nobis fecisti, qui portavimus pondus diei et aestum!&#x201d;.</span>
	<span class="versiculo"><sup>13</sup> At ille respondens uni eorum dixit: &#x201c;Amice, non facio tibi iniuriam; nonne ex denario convenisti mecum?</span>
	<span class="versiculo"><sup>14</sup> Tolle, quod tuum est, et vade; volo autem et huic novissimo dare sicut et tibi.</span>
	<span class="versiculo"><sup>15</sup> Aut non licet mihi, quod volo, facere de meis? An oculus tuus nequam est, quia ego bonus sum?&#x201d;.</span>
	<span class="versiculo"><sup>16</sup> Sic erunt novissimi primi, et primi novissimi &#x201d;.</span>
	<span class="versiculo"><sup>17</sup> Et ascendens Iesus Hierosolymam assumpsit Duodecim discipulos secreto et ait illis in via:</span>
	<span class="versiculo"><sup>18</sup> &#x201c; Ecce ascendimus Hierosolymam, et Filius hominis tradetur principibus sacerdotum et scribis, et condemnabunt eum morte</span>
	<span class="versiculo"><sup>19</sup> et tradent eum gentibus ad illudendum et flagellandum et crucifigendum, et tertia die resurget &#x201d;.</span>
	<span class="versiculo"><sup>20</sup> Tunc accessit ad eum mater filiorum Zebedaei cum filiis suis, adorans et petens aliquid ab eo.</span>
	<span class="versiculo"><sup>21</sup> Qui dixit ei: &#x201c; Quid vis? &#x201d;. Ait illi: &#x201c; Dic ut sedeant hi duo filii mei unus ad dexteram tuam et unus ad sinistram in regno tuo &#x201d;.</span>
	<span class="versiculo"><sup>22</sup> Respondens autem Iesus dixit: &#x201c; Nescitis quid petatis. Potestis bibere calicem, quem ego bibiturus sum? &#x201d;. Dicunt ei: &#x201c; Possumus &#x201d;.</span>
	<span class="versiculo"><sup>23</sup> Ait illis: &#x201c; Calicem quidem meum bibetis, sedere autem ad dexteram meam et sinistram non est meum dare illud, sed quibus paratum est a Patre meo &#x201d;.</span>
	<span class="versiculo"><sup>24</sup> Et audientes decem indignati sunt de duobus fratribus.</span>
	<span class="versiculo"><sup>25</sup> Iesus autem vocavit eos ad se et ait: &#x201c; Scitis quia principes gentium dominantur eorum et, qui magni sunt, potestatem exercent in eos.</span>
	<span class="versiculo"><sup>26</sup> Non ita erit inter vos, sed quicumque voluerit inter vos magnus fieri, erit vester minister;</span>
	<span class="versiculo"><sup>27</sup> et, quicumque voluerit inter vos primus esse, erit vester servus;</span>
	<span class="versiculo"><sup>28</sup> sicut Filius hominis non venit ministrari sed ministrare et dare animam suam redemptionem pro multis &#x201d;.</span>
	<span class="versiculo"><sup>29</sup> Et egredientibus illis ab Iericho, secuta est eum turba multa.</span>
	<span class="versiculo"><sup>30</sup> Et ecce duo caeci sedentes secus viam audierunt quia Iesus transiret et clamaverunt dicentes: &#x201c; Domine, miserere nostri, fili David! &#x201d;.</span>
	<span class="versiculo"><sup>31</sup> Turba autem increpabat eos, ut tacerent; at illi magis clamabant dicentes: &#x201c; Domine, miserere nostri, fili David! &#x201d;.</span>
	<span class="versiculo"><sup>32</sup> Et stetit Iesus et vocavit eos et ait: &#x201c; Quid vultis, ut faciam vobis?&#x201d;.</span>
	<span class="versiculo"><sup>33</sup> Dicunt illi: &#x201c; Domine, ut aperiantur oculi nostri &#x201d;.</span>
	<span class="versiculo"><sup>34</sup> Misertus autem Iesus, tetigit oculos eorum; et confestim viderunt et secuti sunt eum.</span>
</div>
