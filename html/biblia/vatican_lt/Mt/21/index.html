<div>
	<span class="capitulo">21</span>
	<span class="versiculo"><sup>1</sup> Et cum appropinquassent Hierosolymis et venissent Bethfage, ad montem Oliveti, tunc Iesus misit duos discipulos</span>
	<span class="versiculo"><sup>2</sup> dicens eis: &#x201c; Ite in castellum, quod contra vos est, et statim invenietis asinam alligatam et pullum cum ea; solvite et adducite mihi.</span>
	<span class="versiculo"><sup>3</sup> Et si quis vobis aliquid dixerit, dicite: &#x201c;Dominus eos necessarios habet&#x201d;, et confestim dimittet eos &#x201d;.</span>
	<span class="versiculo"><sup>4</sup> Hoc autem factum est, ut impleretur, quod dictum est per prophetam dicentem:</span>
	<span class="versiculo"><sup>5</sup> &#x201c; Dicite filiae Sion:
Ecce Rex tuus venit tibi,
mansuetus et sedens super asinam
et super pullum filium subiugalis &#x201d;.</span>
	<span class="versiculo"><sup>6</sup> Euntes autem discipuli fecerunt, sicut praecepit illis Iesus,</span>
	<span class="versiculo"><sup>7</sup> et adduxerunt asinam et pullum; et imposuerunt super eis vestimenta sua, et sedit super ea.</span>
	<span class="versiculo"><sup>8</sup> Plurima autem turba straverunt vestimenta sua in via; alii autem caedebant ramos de arboribus et sternebant in via.</span>
	<span class="versiculo"><sup>9</sup> Turbae autem, quae praecedebant eum et quae sequebantur, clamabant dicentes: &#x201c; Hosanna filio David! Benedictus, qui venit in nomine Domini! Hosanna in altissimis! &#x201d;.</span>
	<span class="versiculo"><sup>10</sup> Et cum intrasset Hierosolymam, commota est universa civitas dicens: &#x201c; Quis est hic?&#x201d;.</span>
	<span class="versiculo"><sup>11</sup> Turbae autem dicebant: &#x201c; Hic est Iesus propheta a Nazareth Galilaeae &#x201d;.</span>
	<span class="versiculo"><sup>12</sup> Et intravit Iesus in templum et eiciebat omnes vendentes et ementes in templo, et mensas nummulariorum evertit et cathedras vendentium columbas,</span>
	<span class="versiculo"><sup>13</sup> et dicit eis: &#x201c; Scriptum est: &quot;Domus mea domus orationis vocabitur&quot;. Vos autem facitis eam speluncam latronum &#x201d;.</span>
	<span class="versiculo"><sup>14</sup> Et accesserunt ad eum caeci et claudi in templo, et sanavit eos.</span>
	<span class="versiculo"><sup>15</sup> Videntes autem principes sacerdotum et scribae mirabilia, quae fecit, et pueros clamantes in templo et dicentes: &#x201c; Hosanna filio David &#x201d;, indignati sunt</span>
	<span class="versiculo"><sup>16</sup> et dixerunt ei: &#x201c; Audis quid isti dicant? &#x201d;. Iesus autem dicit eis: &#x201c; Utique; numquam legistis: &quot;Ex ore infantium et lactantium perfecisti laudem&quot;? &#x201d;.</span>
	<span class="versiculo"><sup>17</sup> Et relictis illis, abiit foras extra civitatem in Bethaniam ibique mansit.</span>
	<span class="versiculo"><sup>18</sup> Mane autem revertens in civitatem, esuriit.</span>
	<span class="versiculo"><sup>19</sup> Et videns fici arborem unam secus viam, venit ad eam; et nihil invenit in ea nisi folia tantum et ait illi: &#x201c; Numquam ex te fructus nascatur in sempiternum &#x201d;. Et arefacta est continuo ficulnea.</span>
	<span class="versiculo"><sup>20</sup> Et videntes discipuli mirati sunt dicentes: &#x201c; Quomodo continuo aruit ficulnea? &#x201d;.</span>
	<span class="versiculo"><sup>21</sup> Respondens autem Iesus ait eis: &#x201c; Amen dico vobis: Si habueritis fidem et non haesitaveritis, non solum de ficulnea facietis, sed et si monti huic dixeritis: &#x201c;Tolle et iacta te in mare&#x201d;, fiet.</span>
	<span class="versiculo"><sup>22</sup> Et omnia, quaecumque petieritis in oratione credentes, accipietis &#x201d;.</span>
	<span class="versiculo"><sup>23</sup> Et cum venisset in templum, accesserunt ad eum docentem principes sacerdotum et seniores populi dicentes: &#x201c; In qua potestate haec facis? Et quis tibi dedit hanc potestatem? &#x201d;.</span>
	<span class="versiculo"><sup>24</sup> Respondens autem Iesus dixit illis: &#x201c; Interrogabo vos et ego unum sermonem, quem si dixeritis mihi, et ego vobis dicam, in qua potestate haec facio:</span>
	<span class="versiculo"><sup>25</sup> Baptismum Ioannis unde erat? A caelo an ex hominibus? &#x201d;. At illi cogitabant inter se dicentes: &#x201c; Si dixerimus: &#x201c;E caelo&#x201d;, dicet nobis: &#x201c;Quare ergo non credidistis illi?&#x201d;;</span>
	<span class="versiculo"><sup>26</sup> si autem dixerimus: &#x201c;Ex hominibus&#x201d;, timemus turbam; omnes enim habent Ioannem sicut prophetam &#x201d;.</span>
	<span class="versiculo"><sup>27</sup> Et respondentes Iesu dixerunt: &#x201c; Nescimus &#x201d;. Ait illis et ipse: &#x201c; Nec ego dico vobis in qua potestate haec facio &#x201d;.</span>
	<span class="versiculo"><sup>28</sup> &#x201c; Quid autem vobis videtur? Homo quidam habebat duos filios. Et accedens ad primum dixit: &#x201c;Fili, vade hodie, operare in vinea&#x201d;.</span>
	<span class="versiculo"><sup>29</sup> Ille autem respondens ait: &#x201c;Nolo&#x201d;; postea autem paenitentia motus abiit.</span>
	<span class="versiculo"><sup>30</sup> Accedens autem ad alterum dixit similiter. At ille respondens ait: &#x201c;Eo, domine&#x201d;; et non ivit.</span>
	<span class="versiculo"><sup>31</sup> Quis ex duobus fecit voluntatem patris? &#x201d;. Dicunt: &#x201c; Primus &#x201d;. Dicit illis Iesus: &#x201c; Amen dico vobis: Publicani et meretrices praecedunt vos in regnum Dei.</span>
	<span class="versiculo"><sup>32</sup> Venit enim ad vos Ioannes in via iustitiae, et non credidistis ei; publicani autem et meretrices crediderunt ei. Vos autem videntes nec paenitentiam habuistis postea, ut crederetis ei.</span>
	<span class="versiculo"><sup>33</sup> Aliam parabolam audite. Homo erat pater familias, qui plantavit vineam et saepem circumdedit ei et fodit in ea torcular et aedificavit turrim et locavit eam agricolis et peregre profectus est.</span>
	<span class="versiculo"><sup>34</sup> Cum autem tempus fructuum appropinquasset, misit servos suos ad agricolas, ut acciperent fructus eius.</span>
	<span class="versiculo"><sup>35</sup> Et agricolae, apprehensis servis eius, alium ceciderunt, alium occiderunt, alium vero lapidaverunt.</span>
	<span class="versiculo"><sup>36</sup> Iterum misit alios servos plures prioribus, et fecerunt illis similiter.</span>
	<span class="versiculo"><sup>37</sup> Novissime autem misit ad eos filium suum dicens: &#x201c;Verebuntur filium meum&#x201d;.</span>
	<span class="versiculo"><sup>38</sup> Agricolae autem videntes filium dixerunt intra se: &#x201c;Hic est heres. Venite, occidamus eum et habebimus hereditatem eius&#x201d;.</span>
	<span class="versiculo"><sup>39</sup> Et apprehensum eum eiecerunt extra vineam et occiderunt.</span>
	<span class="versiculo"><sup>40</sup> Cum ergo venerit dominus vineae, quid faciet agricolis illis? &#x201d;.</span>
	<span class="versiculo"><sup>41</sup> Aiunt illi: &#x201c; Malos male perdet et vineam locabit aliis agricolis, qui reddant ei fructum temporibus suis &#x201d;.</span>
	<span class="versiculo"><sup>42</sup> Dicit illis Iesus: &#x201c; Numquam legistis in Scripturis:
&quot;Lapidem quem reprobaverunt aedificantes,
hic factus est in caput anguli;
a Domino factum est istud
et est mirabile in oculis nostris&quot; ?</span>
	<span class="versiculo"><sup>43</sup> Ideo dico vobis quia auferetur a vobis regnum Dei et dabitur genti facienti fructus eius.</span>
	<span class="versiculo"><sup>44</sup> Et, qui ceciderit super lapidem istum confringetur; super quem vero ceciderit, conteret eum &#x201d;.</span>
	<span class="versiculo"><sup>45</sup> Et cum audissent principes sacerdotum et pharisaei parabolas eius, cognoverunt quod de ipsis diceret;</span>
	<span class="versiculo"><sup>46</sup> et quaerentes eum tenere, timuerunt turbas, quoniam sicut prophetam eum habebant.</span>
</div>
