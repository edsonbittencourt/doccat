<div>
    <span class="capitulo">6</span>
    <span class="versiculo"><sup>1</sup> Attendite, ne iustitiam vestram faciatis coram hominibus, ut videamini ab eis; alioquin mercedem non habetis apud Patrem vestrum, qui in caelis est.</span>
    <span class="versiculo"><sup>2</sup> Cum ergo facies eleemosynam, noli tuba canere ante te, sicut hypocritae faciunt in synagogis et in vicis, ut honorificentur ab hominibus. Amen dico vobis: Receperunt mercedem suam.</span>
    <span class="versiculo"><sup>3</sup> Te autem faciente eleemosynam, nesciat sinistra tua quid faciat dextera tua,</span>
    <span class="versiculo"><sup>4</sup> ut sit eleemosyna tua in abscondito, et Pater tuus, qui videt in abscondito, reddet tibi.</span>
    <span class="versiculo"><sup>5</sup> Et cum oratis, non eritis sicut hypocritae, qui amant in synagogis et in angulis platearum stantes orare, ut videantur ab hominibus. Amen dico vobis: Receperunt mercedem suam.</span>
    <span class="versiculo"><sup>6</sup> Tu autem cum orabis, intra in cubiculum tuum et, clauso ostio tuo, ora Patrem tuum, qui est in abscondito; et Pater tuus, qui videt in abscondito, reddet tibi.</span>
    <span class="versiculo"><sup>7</sup> Orantes autem nolite multum loqui sicut ethnici; putant enim quia in multiloquio suo exaudiantur.</span>
    <span class="versiculo"><sup>8</sup> Nolite ergo assimilari eis; scit enim Pater vester, quibus opus sit vobis, antequam petatis eum.</span>
    <span class="versiculo"><sup>9</sup> Sic ergo vos orabitis:
Pater noster, qui es in caelis,
sanctificetur nomen tuum,</span>
    <span class="versiculo"><sup>10</sup> adveniat regnum tuum,
fiat voluntas tua,
sicut in caelo, et in terra.</span>
    <span class="versiculo"><sup>11</sup> Panem nostrum supersubstantialem da nobis hodie;</span>
    <span class="versiculo"><sup>12</sup> et dimitte nobis debita nostra,
sicut et nos dimittimus debitoribus nostris;</span>
    <span class="versiculo"><sup>13</sup> et ne inducas nos in tentationem,
sed libera nos a Malo.</span>
    <span class="versiculo"><sup>14</sup> Si enim dimiseritis hominibus peccata eorum, dimittet et vobis Pater vester caelestis;</span>
    <span class="versiculo"><sup>15</sup> si autem non dimiseritis hominibus, nec Pater vester dimittet peccata vestra.</span>
    <span class="versiculo"><sup>16</sup> Cum autem ieiunatis, nolite fieri sicut hypocritae tristes; demoliuntur enim facies suas, ut pareant hominibus ieiunantes. Amen dico vobis: Receperunt mercedem suam.</span>
    <span class="versiculo"><sup>17</sup> Tu autem cum ieiunas, unge caput tuum et faciem tuam lava,</span>
    <span class="versiculo"><sup>18</sup> ne videaris hominibus ieiunans sed Patri tuo, qui est in abscondito; et Pater tuus, qui videt in abscondito, reddet tibi.</span>
    <span class="versiculo"><sup>19</sup> Nolite thesaurizare vobis thesauros in terra, ubi aerugo et tinea demolitur, et ubi fures effodiunt et furantur;</span>
    <span class="versiculo"><sup>20</sup> thesaurizate autem vobis thesauros in caelo, ubi neque aerugo neque tinea demolitur, et ubi fures non effodiunt nec furantur;</span>
    <span class="versiculo"><sup>21</sup> ubi enim est thesaurus tuus, ibi erit et cor tuum.</span>
    <span class="versiculo"><sup>22</sup> Lucerna corporis est oculus. Si ergo fuerit oculus tuus simplex, totum corpus tuum lucidum erit;</span>
    <span class="versiculo"><sup>23</sup> si autem oculus tuus nequam fuerit, totum corpus tuum tenebrosum erit. Si ergo lumen, quod in te est, tene brae sunt, tenebrae quantae erunt!</span>
    <span class="versiculo"><sup>24</sup> Nemo potest duobus dominis servire: aut enim unum odio habebit et alterum diliget, aut unum sustinebit et alterum contemnet; non potestis Deo servire et mammonae.</span>
    <span class="versiculo"><sup>25</sup> Ideo dico vobis: Ne solliciti sitis animae vestrae quid manducetis, neque corpori vestro quid induamini. Nonne anima plus est quam esca, et corpus quam vestimentum?</span>
    <span class="versiculo"><sup>26</sup> Respicite volatilia caeli, quoniam non serunt neque metunt neque congregant in horrea, et Pater vester caelestis pascit illa. Nonne vos magis pluris estis illis?</span>
    <span class="versiculo"><sup>27</sup> Quis autem vestrum cogitans potest adicere ad aetatem suam cubitum unum?</span>
    <span class="versiculo"><sup>28</sup> Et de vestimento quid solliciti estis? Considerate lilia agri quomodo crescunt: non laborant neque nent.</span>
    <span class="versiculo"><sup>29</sup> Dico autem vobis quoniam nec Salomon in omni gloria sua coopertus est sicut unum ex istis.</span>
    <span class="versiculo"><sup>30</sup> Si autem fenum agri, quod hodie est et cras in clibanum mittitur, Deus sic vestit, quanto magis vos, modicae fidei?</span>
    <span class="versiculo"><sup>31</sup> Nolite ergo solliciti esse dicentes: &#x201c;Quid manducabimus?&#x201d;, aut: &#x201c;Quid bibemus?&#x201d;, aut: &#x201c;Quo operiemur?&#x201d;.</span>
    <span class="versiculo"><sup>32</sup> Haec enim omnia gentes inquirunt; scit enim Pater vester caelestis quia his omnibus indigetis.</span>
    <span class="versiculo"><sup>33</sup> Quaerite autem primum regnum Dei et iustitiam eius, et haec omnia adicientur vobis.</span>
    <span class="versiculo"><sup>34</sup> Nolite ergo esse solliciti in crastinum; crastinus enim dies sollicitus erit sibi ipse. Sufficit diei malitia sua.</span>
</div>
