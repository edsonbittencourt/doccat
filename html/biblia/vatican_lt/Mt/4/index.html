<div>
	<span class="capitulo">4</span>
	<span class="versiculo"><sup>1</sup> Tunc Iesus ductus est in desertum a Spiritu, ut tentaretur a Diabolo.</span>
	<span class="versiculo"><sup>2</sup> Et cum ieiunasset quadraginta diebus et quadraginta noctibus, postea esuriit.</span>
	<span class="versiculo"><sup>3</sup> Et accedens tentator dixit ei: &#x201c; Si Filius Dei es, dic, ut lapides isti panes fiant &#x201d;.</span>
	<span class="versiculo"><sup>4</sup> Qui respondens dixit:
&#x201c; Scriptum est:
&quot;Non in pane solo vivet homo,
sed in omni verbo, quod procedit de ore Dei&quot; &#x201d;.</span>
	<span class="versiculo"><sup>5</sup> Tunc assumit eum Diabolus in sanctam civitatem et statuit eum supra pinnaculum templi</span>
	<span class="versiculo"><sup>6</sup> et dicit ei: &#x201c; Si Filius Dei es, mitte te deorsum. Scriptum est enim:
&quot;Angelis suis mandabit de te,
et in manibus tollent te,
ne forte offendas ad lapidem pedem tuum&quot; &#x201d;.</span>
	<span class="versiculo"><sup>7</sup> Ait illi Iesus: &#x201c; Rursum scriptum est: &quot;Non tentabis Dominum Deum tuum&quot; &#x201d;.</span>
	<span class="versiculo"><sup>8</sup> Iterum assumit eum Diabolus in montem excelsum valde et ostendit ei omnia regna mundi et gloriam eorum</span>
	<span class="versiculo"><sup>9</sup> et dicit illi: &#x201c; Haec tibi omnia dabo, si cadens adoraveris me&#x201d;.</span>
	<span class="versiculo"><sup>10</sup> Tunc dicit ei Iesus:
&#x201c; Vade, Satanas! Scriptum est enim:
&quot;Dominum Deum tuum adorabis
et illi soli servies&quot; &#x201d;.</span>
	<span class="versiculo"><sup>11</sup> Tunc reliquit eum Diabolus, et ecce angeli accesserunt et ministrabant ei.</span>
	<span class="versiculo"><sup>12</sup> Cum autem audisset quod Ioannes traditus esset, secessit in Galilaeam.</span>
	<span class="versiculo"><sup>13</sup> Et relicta Nazareth, venit et habitavit in Capharnaum maritimam</span>
	<span class="versiculo"><sup>14</sup> in finibus Zabulon et Nephthali, ut impleretur, quod dictum est per Isaiam prophetam dicentem:</span>
	<span class="versiculo"><sup>15</sup> &#x201c; Terra Zabulon et terra Nephthali,
ad viam maris, trans Iordanem,
Galilaea gentium;</span>
	<span class="versiculo"><sup>16</sup> populus, qui sedebat in tenebris,
lucem vidit magnam,
et sedentibus in regione et umbra mortis
lux orta est eis &#x201d;.</span>
	<span class="versiculo"><sup>17</sup> Exinde coepit Iesus praedicare et dicere: &#x201c; Paenitentiam agite; appropinquavit enim regnum caelorum &#x201d;.</span>
	<span class="versiculo"><sup>18</sup> Ambulans autem iuxta mare Galilaeae, vidit duos fratres, Simonem, qui vocatur Petrus, et Andream fratrem eius, mittentes rete in mare; erant enim piscatores.</span>
	<span class="versiculo"><sup>19</sup> Et ait illis: &#x201c; Venite post me, et faciam vos piscatores hominum &#x201d;.</span>
	<span class="versiculo"><sup>20</sup> At illi continuo, relictis retibus, secuti sunt eum.</span>
	<span class="versiculo"><sup>21</sup> Et procedens inde vidit alios duos fratres, Iacobum Zebedaei et Ioannem fratrem eius, in navi cum Zebedaeo patre eorum reficientes retia sua; et vocavit eos.</span>
	<span class="versiculo"><sup>22</sup> Illi autem statim, relicta navi et patre suo, secuti sunt eum.</span>
	<span class="versiculo"><sup>23</sup> Et circumibat Iesus totam Galilaeam, docens in synagogis eorum et praedicans evangelium regni et sanans omnem languorem et omnem infirmitatem in populo.</span>
	<span class="versiculo"><sup>24</sup> Et abiit opinio eius in totam Syriam; et obtulerunt ei omnes male habentes, variis languoribus et tormentis comprehensos, et qui daemonia habebant, et lunaticos et paralyticos, et curavit eos.</span>
	<span class="versiculo"><sup>25</sup> Et secutae sunt eum turbae multae de Galilaea et Decapoli et Hierosolymis et Iudaea et de trans Iordanem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-matthaeum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
