<div>
	<span class="capitulo">19</span>
	<span class="versiculo"><sup>1</sup> Oraculum Aegypti.
Ecce Dominus vehitur super nubem levem
et ingreditur Aegyptum;
et commovebuntur simulacra Aegypti a facie eius,
et cor Aegypti tabescet in medio eius.</span>
	<span class="versiculo"><sup>2</sup> &#x201c; Et concurrere faciam Aegyptios adversus Aegyptios;
et pugnabit vir contra fratrem suum,
et vir contra amicum suum,
civitas adversus civitatem,
regnum adversus regnum.</span>
	<span class="versiculo"><sup>3</sup> Et dirumpetur spiritus Aegypti in visceribus eius,
et consilium eius confundam;
et interrogabunt simulacra et divinos
et pythones et hariolos.</span>
	<span class="versiculo"><sup>4</sup> Et tradam Aegyptios in manu domini crudelis,
et rex fortis dominabitur eorum &#x201d;,
ait Dominus, Deus exercituum.</span>
	<span class="versiculo"><sup>5</sup> Et arescet aqua de mari,
et fluvius desolabitur atque siccabitur,</span>
	<span class="versiculo"><sup>6</sup> et putrida fient flumina;
attenuabuntur et siccabuntur rivi Aegypti,
calamus et iuncus marcescent;</span>
	<span class="versiculo"><sup>7</sup> nudabuntur ripae Nili,
et omnis planta Nili siccabitur;
arescet et non erit.</span>
	<span class="versiculo"><sup>8</sup> Et maerebunt piscatores,
et lugebunt omnes mittentes in flumen hamum;
et expandentes rete super faciem aquarum languebunt.</span>
	<span class="versiculo"><sup>9</sup> Confundentur, qui operantur linum,
pectentes et texentes byssum.</span>
	<span class="versiculo"><sup>10</sup> Et opifices eius deprimentur,
omnes mercennarii omnino deficient.</span>
	<span class="versiculo"><sup>11</sup> Quam stulti principes Taneos!
Sapientes consiliarii pharaonis dederunt consilium insipiens;
quomodo dicetis pharaoni:
&#x201c; Filius sapientium ego, filius regum antiquorum &#x201d;?</span>
	<span class="versiculo"><sup>12</sup> Ubi nunc sunt sapientes tui?
Annuntient tibi et indicent
quid cogitaverit Dominus exercituum super Aegyptum.</span>
	<span class="versiculo"><sup>13</sup> Stulti facti sunt principes Taneos,
decepti sunt principes Mempheos,
deceperunt Aegyptum anguli tribuum eius.</span>
	<span class="versiculo"><sup>14</sup> Dominus miscuit in medio eius spiritum vertiginis,
et errare fecerunt Aegyptum in omni opere suo,
sicut errat ebrius in vomitu suo;</span>
	<span class="versiculo"><sup>15</sup> et non erit Aegypto opus,
quod faciat, caput vel cauda, palma vel arundo.</span>
	<span class="versiculo"><sup>16</sup> In die illa erunt Aegyptii quasi mulieres et stupebunt et timebunt a facie commotionis manus Domini exercituum, quam ipse movebit super eam.</span>
	<span class="versiculo"><sup>17</sup> Et erit terra Iudae Aegypto in pavorem: omnis, qui illius fuerit recordatus, pavebit a facie consilii Domini exercituum, quod ipse cogitavit super eam.</span>
	<span class="versiculo"><sup>18</sup> In die illa erunt quinque civitates in terra Aegypti loquentes lingua Chanaan et iurantes per Dominum exercituum. Civitas Solis vocabitur una.</span>
	<span class="versiculo"><sup>19</sup> In die illa erit altare Domino in medio terrae Aegypti, et titulus iuxta terminum eius Domino.</span>
	<span class="versiculo"><sup>20</sup> Et erit in signum et in testimonium Domino exercituum in terra Aegypti. Clamabunt enim ad Dominum a facie tribulantium, et mittet eis salvatorem et propugnatorem, qui liberet eos.</span>
	<span class="versiculo"><sup>21</sup> Et cognoscetur Dominus ab Aegypto, et cognoscent Aegyptii Dominum in die illa; et colent eum in hostiis et in muneribus et vota vovebunt Domino et solvent.</span>
	<span class="versiculo"><sup>22</sup> Et percutiet Dominus Aegyptum plaga et sanabit; et revertentur ad Dominum, et placabitur eis et sanabit eos.</span>
	<span class="versiculo"><sup>23</sup> In die illa erit via de Aegypto in Assyriam; et intrabit Assyrius Aegyptum, et Aegyptius in Assyriam, et servient Aegyptii cum Assyriis.</span>
	<span class="versiculo"><sup>24</sup> In die illa erit Israel tertius cum Aegypto et Assyria; benedictio in medio terrae,</span>
	<span class="versiculo"><sup>25</sup> cui benedicet Dominus exercituum dicens: &#x201c; Benedictus populus meus Aegyptius, et opus manuum mearum Assyrius, et hereditas mea Israel &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
