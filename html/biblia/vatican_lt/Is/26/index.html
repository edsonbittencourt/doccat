<div>
	<span class="capitulo">26</span>
	<span class="versiculo"><sup>1</sup> In die illa cantabitur canticum istud in terra Iudae:
&#x201c; Urbs fortis nobis in salutem;
posuit muros et antemurale.</span>
	<span class="versiculo"><sup>2</sup> Aperite portas, et ingrediatur gens iusta,
quae servat fidem.</span>
	<span class="versiculo"><sup>3</sup> Propositum eius est firmum;
servabis pacem,
quia in te speravit.</span>
	<span class="versiculo"><sup>4</sup> Sperate in Dominum in saeculis aeternis,
Dominus est petra aeterna.</span>
	<span class="versiculo"><sup>5</sup> Quia evertit habitantes in excelso,
civitatem sublimem humiliabit;
humiliabit eam usque ad terram,
detrahet eam usque ad pulverem.</span>
	<span class="versiculo"><sup>6</sup> Conculcabit eam pes, pedes pauperis,
gressus egenorum.</span>
	<span class="versiculo"><sup>7</sup> Semita iusti recta est;
rectum callem iusti complanas.</span>
	<span class="versiculo"><sup>8</sup> Et in semita iudiciorum tuorum, Domine, speravimus in te;
ad nomen tuum et ad memoriale tuum desiderium animae.</span>
	<span class="versiculo"><sup>9</sup> Anima mea desiderat te in nocte,
sed et spiritu meo in praecordiis meis te quaero.
Cum resplenduerint iudicia tua in terra,
iustitiam discent habitatores orbis.</span>
	<span class="versiculo"><sup>10</sup> Fit misericordia impio,
non discet iustitiam;
in terra probitatis inique gerit
et non videt maiestatem Domini.</span>
	<span class="versiculo"><sup>11</sup> Domine, exaltata est manus tua, et non vident;
videant confusi zelum tuum in populum,
et ignis hostium tuorum devorabit eos.</span>
	<span class="versiculo"><sup>12</sup> Domine, dabis pacem nobis;
omnia enim opera nostra operatus es nobis.</span>
	<span class="versiculo"><sup>13</sup> Domine Deus noster, possederunt nos domini absque te;
tantum in te recordemur nominis tui.</span>
	<span class="versiculo"><sup>14</sup> Mortui non reviviscent,
defuncti non resurgent;
propterea visitasti et contrivisti eos et perdidisti omnem memoriam eorum.</span>
	<span class="versiculo"><sup>15</sup> Auxisti gentem, Domine,
auxisti gentem, glorificatus es;
elongasti omnes terminos terrae.</span>
	<span class="versiculo"><sup>16</sup> Domine, in angustia quaesierunt te,
fuderunt incantationem, castigatio tua in eis.</span>
	<span class="versiculo"><sup>17</sup> Sicut quae concipit, cum appropinquaverit ad partum
dolens clamat in doloribus suis,
sic facti sumus a facie tua, Domine.</span>
	<span class="versiculo"><sup>18</sup> Concepimus et parturivimus,
quasi peperimus ventum.
Salutes non fecimus in terra,
ideo non nati sunt habitatores terrae.</span>
	<span class="versiculo"><sup>19</sup> Reviviscent mortui tui, interfecti mei resurgent.
Expergiscimini et laudate, qui habitatis in pulvere,
quia ros lucis ros tuus,
et terra defunctos suos edet in lucem.</span>
	<span class="versiculo"><sup>20</sup> Vade, populus meus, intra in cubicula tua,
claude ostia tua super te,
abscondere modicum ad momentum,
donec pertranseat indignatio.</span>
	<span class="versiculo"><sup>21</sup> Ecce enim Dominus egredietur de loco suo,
ut visitet iniquitatem habitatoris terrae contra eum;
et revelabit terra sanguinem suum
et non operiet ultra interfectos suos &#x201d;.</span>
</div>
