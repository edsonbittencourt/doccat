<div>
	<span class="capitulo">56</span>
	<span class="versiculo"><sup>1</sup> Haec dicit Dominus:
&#x201c; Custodite iudicium et facite
iustitiam,
quia iuxta est salus mea, ut veniat,
et iustitia mea, ut reveletur &#x201d;.</span>
	<span class="versiculo"><sup>2</sup> Beatus vir, qui facit hoc,
et filius hominis, qui apprehendit istud,
custodiens sabbatum, ne polluat illud,
custodiens manum suam, ne faciat omne malum.</span>
	<span class="versiculo"><sup>3</sup> Et non dicat filius advenae, qui adhaeret Domino,
dicens: &#x201c; Separatione dividet me Dominus a populo suo &#x201d;.
Et non dicat eunuchus:
&#x201c; Ecce, ego lignum aridum &#x201d;.</span>
	<span class="versiculo"><sup>4</sup> Quia haec dicit Dominus eunuchis:
&#x201c; Qui custodierint sabbata mea
et elegerint, quae ego volui,
et tenuerint foedus meum,</span>
	<span class="versiculo"><sup>5</sup> dabo eis in domo mea et in muris meis
locum et nomen melius a filiis et filiabus:
nomen sempiternum dabo eis,
quod non peribit.</span>
	<span class="versiculo"><sup>6</sup> Et filios advenae, qui adhaerent Domino,
ut colant eum,
ut diligant nomen Domini,
ut sint ei in servos,
omnes custodientes sabbatum, ne polluant illud,
et tenentes foedus meum,</span>
	<span class="versiculo"><sup>7</sup> adducam eos in montem sanctum meum
et laetificabo eos in domo orationis meae:
holocausta eorum et victimae eorum
placebunt mihi super altari meo,
quia domus mea domus orationis
vocabitur cunctis populis &#x201d;.</span>
	<span class="versiculo"><sup>8</sup> Ait Dominus Deus, qui congregat dispersos Israel:
&#x201c; Adhuc congregabo ad eum praeter congregatos eius &#x201d;.</span>
	<span class="versiculo"><sup>9</sup> Omnes bestiae agri, venite ad devorandum,
universae bestiae saltus.</span>
	<span class="versiculo"><sup>10</sup> Speculatores eius caeci, omnes nescierunt;
universi sunt canes muti non valentes latrare,
insanientes, cubantes, amantes soporem;</span>
	<span class="versiculo"><sup>11</sup> et canes voraces nescierunt saturitatem,
ipsi pastores ignoraverunt intellegentiam:
omnes in viam suam declinaverunt,
unusquisque ad avaritiam suam,
a summo usque ad novissimum.</span>
	<span class="versiculo"><sup>12</sup> &#x201c; Venite, sumam vinum, et impleamur ebrietate;
et cras erit sicut hodie
et multo amplius &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
