<div>
	<span class="capitulo">22</span>
	<span class="versiculo"><sup>1</sup> Oraculum vallis Visionis.
Quidnam tibi est,
quia ascendisti omnis in tecta,</span>
	<span class="versiculo"><sup>2</sup> clamoris plena, urbs tumultuans,
civitas exsultans?
Interfecti tui non interfecti gladio
nec mortui in bello;</span>
	<span class="versiculo"><sup>3</sup> cuncti principes tui fugerunt
simul sine arcu capti;
omnes, qui inventi sunt, capti sunt simul,
procul fugerunt.</span>
	<span class="versiculo"><sup>4</sup> Propterea dixi: &#x201c; Recedite a me,
amare flebo;
nolite incumbere, ut consolemini me
super vastitate filiae populi mei &#x201d;.</span>
	<span class="versiculo"><sup>5</sup> Dies enim confusionis
et conculcationis et fletus
Domino, Deo exercituum, in valle Visionis,
eversio murorum et vociferatio ad montem.</span>
	<span class="versiculo"><sup>6</sup> Et Elam sumpsit pharetram,
in agmine hominum equitum,
et Cir nudavit clipeum.</span>
	<span class="versiculo"><sup>7</sup> Et electae valles tuae
plenae sunt quadrigarum,
et equites ponunt sedes suas in porta.</span>
	<span class="versiculo"><sup>8</sup> Et revelatum est operimentum Iudae,
et respexisti in die illa armamentarium domus Saltus;</span>
	<span class="versiculo"><sup>9</sup> et scissuras civitatis David vidistis,
quia multiplicatae sunt;
et congregastis aquas piscinae inferioris.</span>
	<span class="versiculo"><sup>10</sup> Et domos Ierusalem numerastis
et destruxistis domos
ad muniendum murum;</span>
	<span class="versiculo"><sup>11</sup> et lacum fecistis inter duos muros
pro aqua piscinae veteris;
sed non suspexistis ad eum, qui fecit haec,
et eum, qui haec de longe formavit, non vidistis.</span>
	<span class="versiculo"><sup>12</sup> Et vocavit Dominus, Deus exercituum, in die illa
ad fletum et ad planctum,
ad calvitium et ad cingendum saccum;</span>
	<span class="versiculo"><sup>13</sup> et ecce gaudium et laetitia,
occidere boves et iugulare pecus,
comedere carnes et bibere vinum:
&#x201c; Comedamus et bibamus,
cras enim moriemur &#x201d;.</span>
	<span class="versiculo"><sup>14</sup> Et revelatum est in auribus meis
a Domino exercituum:
&#x201c; Certe non dimittetur iniquitas haec vobis, donec moriamini! &#x201d;,
dicit Dominus, Deus exercituum.</span>
	<span class="versiculo"><sup>15</sup> Haec dicit Dominus, Deus exercituum:
&#x201c; Vade, ingredere ad procuratorem istum,
ad Sobnam praepositum palatii:</span>
	<span class="versiculo"><sup>16</sup> &#x201c;Quid tibi hic? Aut quis tibi hic,
quia excidisti tibi hic sepulcrum?&#x201d;.
Effodiens in excelso sepulcrum suum,
excavabat in petra tabernaculum sibi.</span>
	<span class="versiculo"><sup>17</sup> Ecce Dominus vehementer proiciet te, homo,
violenter te apprehendens.</span>
	<span class="versiculo"><sup>18</sup> In globum te convolvet glomerans;
quasi pilam mittet te
in terram latam et spatiosam:
ibi morieris,
et ibi erunt currus gloriae tuae,
ignominia domus domini tui.</span>
	<span class="versiculo"><sup>19</sup> Et expellam te de statione tua
et de ministerio tuo deponam te.</span>
	<span class="versiculo"><sup>20</sup> Et erit in die illa:
vocabo servum meum Eliachim filium Helciae</span>
	<span class="versiculo"><sup>21</sup> et induam illum tunicam tuam
et cingulo tuo cingam eum
et potestatem tuam dabo in manu eius;
et erit in patrem habitantibus Ierusalem
et domui Iudae.</span>
	<span class="versiculo"><sup>22</sup> Et dabo clavem domus David
super umerum eius;
et aperiet, et non erit qui claudat;
et claudet, et non erit qui aperiat.</span>
	<span class="versiculo"><sup>23</sup> Et figam illum paxillum in loco securo,
et erit in solium gloriae domui patris sui.</span>
	<span class="versiculo"><sup>24</sup> Et suspendent super eum omnem gloriam domus patris sui, propagines et stirpes, omne vas parvulum, a pelvibus ad amphoras.</span>
	<span class="versiculo"><sup>25</sup> In die illa, dicit Dominus exercituum, auferetur paxillus, qui fixus fuerat in loco securo, et frangetur et cadet; et peribit, quod pependerat in eo, quia Dominus locutus est &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
