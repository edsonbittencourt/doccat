<div>
	<span class="capitulo">24</span>
	<span class="versiculo"><sup>1</sup> Ecce Dominus dissipat terram et frangit eam
et conturbat faciem eius
et dispergit habitatores eius.</span>
	<span class="versiculo"><sup>2</sup> Et erit sicut populus sic sacerdos,
et sicut servus sic dominus eius,
sicut ancilla sic domina eius,
sicut emens sic ille qui vendit,
sicut fenerator sic is qui mutuum accipit,
sicut qui repetit sic qui debet.</span>
	<span class="versiculo"><sup>3</sup> Dissipatione dissipabitur terra
et direptione praedabitur:
Dominus enim locutus est verbum hoc.</span>
	<span class="versiculo"><sup>4</sup> Luget, languet terra,
marcescit, languet orbis,
marcescit altitudo simul cum terra.</span>
	<span class="versiculo"><sup>5</sup> Et terra infecta est sub habitatoribus suis,
quia transgressi sunt leges,
violaverunt mandatum,
dissipaverunt foedus sempiternum.</span>
	<span class="versiculo"><sup>6</sup> Propter hoc maledictio voravit terram,
et poenas exsolverunt habitatores eius;
ideoque imminuti sunt cultores eius,
et relicti sunt homines pauci.</span>
	<span class="versiculo"><sup>7</sup> Luget mustum,
emarcuit vitis,
ingemiscunt omnes, qui laetabantur corde.</span>
	<span class="versiculo"><sup>8</sup> Cessavit gaudium tympanorum,
quievit sonitus laetantium,
cessavit gaudium citharae;</span>
	<span class="versiculo"><sup>9</sup> cum cantico non bibent vinum,
amara erit potio bibentibus illam.</span>
	<span class="versiculo"><sup>10</sup> Attrita est civitas inanitatis,
clausa est omnis domus, ut nemo introeat;</span>
	<span class="versiculo"><sup>11</sup> clamor est super vino in plateis,
occidit omnis laetitia,
translatum est gaudium terrae.</span>
	<span class="versiculo"><sup>12</sup> Relicta est in urbe solitudo,
et in ruinam confracta est porta;</span>
	<span class="versiculo"><sup>13</sup> quia haec erunt in medio terrae,
in medio populorum,
quomodo si olivae excutiantur,
et finita vindemia colligantur racemi.</span>
	<span class="versiculo"><sup>14</sup> Hi levabunt vocem suam,
laudabunt maiestatem Domini,
hinnient de mari.</span>
	<span class="versiculo"><sup>15</sup> Propter hoc in regionibus lucis glorificate Dominum,
in insulis maris nomen Domini, Dei Israel.</span>
	<span class="versiculo"><sup>16</sup> A finibus terrae laudes audivimus:
&#x201c; Gloria iusto &#x201d;.
Et dixi: &#x201c; Secretum meum mihi,
secretum meum mihi.
Vae mihi! &#x201d;.
Praevaricantes praevaricati sunt
et praevaricatione praevaricantium praevaricati sunt.</span>
	<span class="versiculo"><sup>17</sup> Formido et fovea et laqueus super te,
habitator terrae.</span>
	<span class="versiculo"><sup>18</sup> Et erit: qui fugerit a voce formidinis, cadet in foveam;
et, qui ascenderit de fovea,
tenebitur laqueo,
quia cataractae de excelsis apertae sunt,
et concussa sunt fundamenta terrae.</span>
	<span class="versiculo"><sup>19</sup> Confractione confracta est terra,
contritione contrita est terra,
commotione commota est terra,</span>
	<span class="versiculo"><sup>20</sup> agitatione agitabitur terra sicut ebrius
et fluctuabit quasi tabernaculum;
et gravis erit super eam iniquitas eius,
et corruet et non adiciet ut resurgat.</span>
	<span class="versiculo"><sup>21</sup> Et erit in die illa:
visitabit Dominus super militiam caeli in excelso
et super reges terrae super terram;</span>
	<span class="versiculo"><sup>22</sup> et congregabuntur et vincientur in lacu
et claudentur in carcere;
et post multos dies visitabuntur.</span>
	<span class="versiculo"><sup>23</sup> Et erubescet luna, et confundetur sol,
quia regnavit Dominus exercituum in monte Sion et in Ierusalem
et in conspectu senum suorum glorificabitur.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
