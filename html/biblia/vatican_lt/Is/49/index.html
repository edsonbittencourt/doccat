<div>
    <span class="capitulo">49</span>
    <span class="versiculo"><sup>1</sup> Audite me, insulae, et attendite, populi de longe;
Dominus ab utero vocavit me,
de ventre matris meae recordatus est nominis mei;</span>
    <span class="versiculo"><sup>2</sup> et posuit os meum quasi gladium acutum,
in umbra manus suae protexit me
et posuit me sicut sagittam electam,
in pharetra sua abscondit me</span>
    <span class="versiculo"><sup>3</sup> et dixit mihi: &#x201c; Servus meus es tu,
Israel, in quo gloriabor &#x201d;.</span>
    <span class="versiculo"><sup>4</sup> Et ego dixi: &#x201c; In vacuum laboravi,
sine causa et vane fortitudinem meam consumpsi;
verumtamen iudicium meum cum Domino,
et merces mea cum Deo meo &#x201d;.</span>
    <span class="versiculo"><sup>5</sup> Et nunc dicit Dominus,
qui formavit me ex utero servum sibi,
ut reducerem Iacob ad eum,
et Israel ei congregaretur;
et glorificatus sum in oculis Domini,
et Deus meus factus est fortitudo mea.</span>
    <span class="versiculo"><sup>6</sup> Et dixit: &#x201c; Parum est ut sis mihi servus
ad suscitandas tribus Iacob
et reliquias Israel reducendas:
dabo te in lucem gentium,
ut sit salus mea usque ad extremum terrae &#x201d;.</span>
    <span class="versiculo"><sup>7</sup> Haec dicit Dominus,
redemptor Israel, Sanctus eius,
ad contemptum in anima,
ad abominatum in gente,
ad servum dominorum:
&#x201c; Reges videbunt et consurgent,
principes quoque et adorabunt,
propter Dominum, quia fidelis est,
Sanctum Israel, qui elegit te &#x201d;.</span>
    <span class="versiculo"><sup>8</sup> Haec dicit Dominus:
&#x201c; In tempore beneplaciti exaudivi te
et in die salutis auxiliatus sum tui;
et servavi te et dedi te in foedus populi,
ut suscitares terram
et distribueres hereditates dissipatas;</span>
    <span class="versiculo"><sup>9</sup> ut diceres his, qui vincti sunt: &#x201c;Exite&#x201d;,
et his, qui in tenebris: &#x201c;Revelamini&#x201d;.
Super vias pascentur,
et in omnibus collibus decalvatis pascua eorum;</span>
    <span class="versiculo"><sup>10</sup> non esurient neque sitient,
et non percutiet eos aestus vel sol,
quia miserator eorum reget eos
et ad fontes aquarum adducet eos.</span>
    <span class="versiculo"><sup>11</sup> Et ponam omnes montes meos in viam,
et semitae meae exaltabuntur.</span>
    <span class="versiculo"><sup>12</sup> Ecce isti de longe venient,
et ecce illi ab aquilone et mari,
et isti de terra Sinim &#x201d;.</span>
    <span class="versiculo"><sup>13</sup> Laudate, caeli, et exsulta, terra;
iubilate, montes, laudem,
quia consolatur Dominus populum suum
et pauperum suorum miseretur.</span>
    <span class="versiculo"><sup>14</sup> Et dixit Sion: &#x201c; Dereliquit me Dominus,
et Dominus oblitus est mei &#x201d;.</span>
    <span class="versiculo"><sup>15</sup> Numquid oblivisci potest mulier infantem suum,
ut non misereatur filio uteri sui?
Et si illa oblita fuerit,
ego tamen non obliviscar tui.</span>
    <span class="versiculo"><sup>16</sup> Ecce in manibus meis descripsi te;
muri tui coram me semper.</span>
    <span class="versiculo"><sup>17</sup> Festinant structores tui;
destruentes te et dissipantes a te exibunt.</span>
    <span class="versiculo"><sup>18</sup> Leva in circuitu oculos tuos et vide:
omnes isti congregati sunt, venerunt tibi.
&#x201c; Vivo ego, dicit Dominus,
quia omnibus his velut ornamento vestieris
et circumdabis tibi eos quasi sponsa &#x201d;.</span>
    <span class="versiculo"><sup>19</sup> Quia ruinae tuae et solitudines tuae
et terra eversa:
nunc angusta eris prae habitatoribus;
et longe erunt, qui devorabant te.</span>
    <span class="versiculo"><sup>20</sup> Adhuc dicent in auribus tuis
filii orbitatis tuae:
&#x201c; Angustus est mihi locus;
fac spatium mihi, ut habitem &#x201d;.</span>
    <span class="versiculo"><sup>21</sup> Et dices in corde tuo:
&#x201c; Quis genuit mihi istos?
Ego orbata et non pariens,
transmigrata et captiva;
et istos quis enutrivit?
Ecce ego relicta eram sola;
et isti ubi erant? &#x201d;.</span>
    <span class="versiculo"><sup>22</sup> Haec dicit Dominus Deus:
&#x201c; Ecce levabo ad gentes manum meam
et ad populos exaltabo signum meum;
et afferent filios tuos in ulnis,
et filiae tuae super umeros portabuntur.</span>
    <span class="versiculo"><sup>23</sup> Et erunt reges nutricii tui,
et reginae nutrices tuae;
vultu in terram demisso adorabunt te
et pulverem pedum tuorum lingent.
Et scies quia ego Dominus:
non confundentur, qui sperant in me &#x201d;.</span>
    <span class="versiculo"><sup>24</sup> Numquid tolletur a forti praeda,
aut, quod captum fuerit, a robusto salvari poterit?</span>
    <span class="versiculo"><sup>25</sup> Quia haec dicit Dominus:
&#x201c; Equidem et captivus a forti tolletur,
et, quod ablatum fuerit a robusto, salvabitur;
cum his, qui contendebant tecum, ego contendam
et filios tuos ego salvabo.</span>
    <span class="versiculo"><sup>26</sup> Et cibabo hostes tuos carnibus suis,
et quasi musto sanguine suo inebriabuntur;
et sciet omnis caro quia ego Dominus salvator tuus,
et redemptor tuus Fortis Iacob &#x201d;.</span>
</div>
