<div>
	<span class="capitulo">1</span>
	<span class="versiculo"><sup>1</sup> Visio Isaiae filii Amos, quam vidit super Iudam et Ierusalem in diebus Oziae, Ioatham, Achaz, Ezechiae regum Iudae.</span>
	<span class="versiculo"><sup>2</sup> Audite, caeli, et auribus percipe, terra,
quoniam Dominus locutus est:
&#x201c; Filios enutrivi et exaltavi,
ipsi autem spreverunt me.</span>
	<span class="versiculo"><sup>3</sup> Cognovit bos possessorem suum,
et asinus praesepe domini sui;
Israel non cognovit,
populus meus non intellexit &#x201d;.</span>
	<span class="versiculo"><sup>4</sup> Vae genti peccatrici,
populo gravi iniquitate,
semini nequam, filiis sceleratis!
Dereliquerunt Dominum,
blasphemaverunt Sanctum Israel,
abalienati sunt retrorsum.</span>
	<span class="versiculo"><sup>5</sup> Super quo percutiemini vos ultra,
addentes praevaricationem?
Omne caput languidum,
et omne cor maerens.</span>
	<span class="versiculo"><sup>6</sup> A planta pedis usque ad verticem
non est in eo sanitas;
vulnus et livor et plaga tumens
non est circumligata
nec curata medicamine neque fota oleo.</span>
	<span class="versiculo"><sup>7</sup> Terra vestra deserta,
civitates vestrae succensae igni;
regionem vestram coram vobis alieni devorant,
et desolabitur sicut in vastitate hostili.</span>
	<span class="versiculo"><sup>8</sup> Et derelinquetur filia Sion
ut umbraculum in vinea,
sicut tugurium in cucumerario,
sicut civitas, quae obsessa est.</span>
	<span class="versiculo"><sup>9</sup> Nisi Dominus exercituum reliquisset nobis semen,
quasi Sodoma fuissemus
et quasi Gomorra similes essemus.</span>
	<span class="versiculo"><sup>10</sup> Audite verbum Domini,
principes Sodomorum;
percipite auribus legem Dei nostri, populus Gomorrae.</span>
	<span class="versiculo"><sup>11</sup> &#x201c; Quo mihi multitudinem victimarum vestrarum?,
dicit Dominus.
Plenus sum holocaustis arietum
et adipe pinguium;
et sanguinem vitulorum
et agnorum et hircorum nolui.</span>
	<span class="versiculo"><sup>12</sup> Cum veneritis ante conspectum meum,
quis quaesivit haec de manibus vestris,
ut ambularetis in atriis meis?</span>
	<span class="versiculo"><sup>13</sup> Ne afferatis ultra sacrificium vanum;
abominatio mihi incensum,
neomenia et sabbatum et conventus;
non feram scelus cum coetu sollemni;</span>
	<span class="versiculo"><sup>14</sup> calendas vestras et sollemnitates vestras odivit anima mea,
facta sunt mihi molesta, laboravi sustinens.</span>
	<span class="versiculo"><sup>15</sup> Et cum extenderitis manus vestras,
avertam oculos meos a vobis;
et cum multiplicaveritis orationem,
non exaudiam:
manus enim vestrae sanguine plenae sunt.</span>
	<span class="versiculo"><sup>16</sup> Lavamini, mundi estote,
auferte malum cogitationum vestrarum ab oculis meis;
quiescite agere perverse,</span>
	<span class="versiculo"><sup>17</sup> discite benefacere:
quaerite iudicium, subvenite oppresso,
iudicate pupillo, defendite viduam.</span>
	<span class="versiculo"><sup>18</sup> Et venite, et iudicio contendamus,
dicit Dominus.
Si fuerint peccata vestra ut coccinum,
quasi nix dealbabuntur;
et, si fuerint rubra quasi vermiculus,
velut lana erunt.</span>
	<span class="versiculo"><sup>19</sup> Si volueritis et audieritis,
bona terrae comedetis;</span>
	<span class="versiculo"><sup>20</sup> quod si nolueritis et me ad iracundiam provocaveritis,
gladius devorabit vos,
quia os Domini locutum est &#x201d;.</span>
	<span class="versiculo"><sup>21</sup> Quomodo facta est meretrix
civitas fidelis, plena iudicii?
Iustitia habitavit in ea,
nunc autem homicidae.</span>
	<span class="versiculo"><sup>22</sup> Argentum tuum versum est in scoriam,
vinum tuum mixtum est aqua;</span>
	<span class="versiculo"><sup>23</sup> principes tui infideles, socii furum:
omnes diligunt munera, sequuntur retributiones,
pupillo non iudicant, et causa viduae non ingreditur ad illos.</span>
	<span class="versiculo"><sup>24</sup> Propter hoc ait Dominus, Deus exercituum, Fortis Israel:
&#x201c; Heu, consolabor super hostibus meis
et vindicabor de inimicis meis.</span>
	<span class="versiculo"><sup>25</sup> Et convertam manum meam ad te
et excoquam ad purum scoriam tuam
et auferam omne stannum tuum.</span>
	<span class="versiculo"><sup>26</sup> Et restituam iudices tuos, ut fuerunt prius,
et consiliarios tuos sicut antiquitus;
post haec vocaberis Civitas iustitiae, Urbs fidelis &#x201d;.</span>
	<span class="versiculo"><sup>27</sup> Sion in iudicio redimetur
et, qui in ea reversi sunt, in iustitia.</span>
	<span class="versiculo"><sup>28</sup> Erit autem ruina scelestis et peccatoribus simul;
et, qui dereliquerunt Dominum, consumentur.</span>
	<span class="versiculo"><sup>29</sup> Confundemini enim terebinthis, in quibus delectati estis,
et erubescetis super hortis, quos elegistis.</span>
	<span class="versiculo"><sup>30</sup> Nam eritis velut quercus, defluentibus foliis,
et velut hortus absque aqua;</span>
	<span class="versiculo"><sup>31</sup> et erit fortitudo vestra ut favilla stuppae,
et opus eius quasi scintilla,
et succendetur utrumque simul, et non erit qui exstinguat.</span>
</div>
