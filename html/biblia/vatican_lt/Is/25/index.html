<div>
    <span class="capitulo">25</span>
    <span class="versiculo"><sup>1</sup> Domine, Deus meus es tu;
exaltabo te, confitebor nomini tuo,
quoniam fecisti mirabilia,
cogitationes antiquas, fideles, veraces.</span>
    <span class="versiculo"><sup>2</sup> Quia posuisti civitatem in tumulum,
urbem munitam in ruinam:
arx superborum non amplius est civitas,
in sempiternum non reaedificabitur.</span>
    <span class="versiculo"><sup>3</sup> Super hoc glorificabit te populus fortis,
civitas gentium robustarum timebit te;</span>
    <span class="versiculo"><sup>4</sup> quia factus es fortitudo pauperi,
fortitudo egeno in tribulatione sua,
protectio a turbine,
umbraculum ab aestu:
spiritus enim robustorum
quasi imber hiemalis.</span>
    <span class="versiculo"><sup>5</sup> Sicut aestus in arida
tumultum superborum humiliabis; sicut aestus in umbra nubis
canticum fortium reprimes.</span>
    <span class="versiculo"><sup>6</sup> Et faciet Dominus exercituum
omnibus populis in monte hoc
convivium pinguium,
convivium vini meri,
pinguium medullatorum,
vini deliquati.</span>
    <span class="versiculo"><sup>7</sup> Et praecipitabit in monte isto
faciem vinculi colligati super omnes populos
et telam, quam orditus est super omnes nationes.</span>
    <span class="versiculo"><sup>8</sup> Praecipitabit mortem in sempiternum
et absterget Dominus Deus lacrimam ab omni facie
et opprobrium populi sui auferet de universa terra,
quia Dominus locutus est.</span>
    <span class="versiculo"><sup>9</sup> Et dicetur in die illa: &#x201c; Ecce Deus noster iste,
exspectavimus eum, ut salvaret nos;
iste Dominus, sustinuimus eum:
exsultabimus et laetabimur in salutari eius.</span>
    <span class="versiculo"><sup>10</sup> Quia requiescet manus Domini in monte isto &#x201d;.
Et triturabitur Moab in loco suo,
sicuti teruntur paleae in sterquilinio;</span>
    <span class="versiculo"><sup>11</sup> et extendet manus suas in medio eius,
sicut extendit natans ad natandum;
et humiliabitur superbia eius
cum allisione manuum eius.</span>
    <span class="versiculo"><sup>12</sup> Et firmum munimentum murorum tuorum evertit,
deiecit, prostravit in terram usque ad pulverem.</span>
</div>
