<div>
    <span class="capitulo">27</span>
    <span class="versiculo"><sup>1</sup> In die illa visitabit Dominus
in gladio suo duro et forti et grandi
super Leviathan serpentem fugacem
et super Leviathan serpentem tortuosum
et occidet draconem, qui in mari est.</span>
    <span class="versiculo"><sup>2</sup> In die illa vinea erit iucunda;
cantate ei.</span>
    <span class="versiculo"><sup>3</sup> Ego Dominus, qui servo eam;
per singula momenta irrigabo eam.
Ne forte visitetur contra eam,
nocte et die servo eam.</span>
    <span class="versiculo"><sup>4</sup> Indignatio non est mihi.
Quis dabit mihi spinam et veprem?
In proelio gradiar super eam,
succendam eam pariter,</span>
    <span class="versiculo"><sup>5</sup> nisi forte protectionem meam apprehendat,
faciat pacem mecum,
pacem faciat mecum.</span>
    <span class="versiculo"><sup>6</sup> Diebus futuris radices mittet Iacob,
florebit et germinabit Israel,
et implebunt faciem orbis fructibus.</span>
    <span class="versiculo"><sup>7</sup> Numquid iuxta plagam percutientis eum percussit eum?
Aut, sicut occiduntur occisi eius, occisus est?</span>
    <span class="versiculo"><sup>8</sup> In mensura punit eum deiciens eum,
impellit in spiritu suo duro, tempore quo spirat eurus.</span>
    <span class="versiculo"><sup>9</sup> Idcirco super hoc dimittetur iniquitas Iacob,
et hic erit omnis fructus ablationis peccati eius:
ut scilicet ponat omnes lapides altaris
sicut lapides calcis comminutos,
ne exstent luci et thymiateria.</span>
    <span class="versiculo"><sup>10</sup> Civitas enim munita desolata est,
habitaculum derelictum et dimissum quasi desertum;
ibi pascetur vitulus et ibi accubabit
et consumet arbusta eius.</span>
    <span class="versiculo"><sup>11</sup> In siccitate frondes illius conterentur;
mulieres venient et comburent eas.
Ipse enim non est populus sapiens,
propterea non miserebitur eius, qui fecit eum,
et, qui formavit eum, non parcet ei.</span>
    <span class="versiculo"><sup>12</sup> Et erit: in die illa percutiet spicas Dominus
a Flumine usque ad torrentem Aegypti;
et vos congregabimini
unus et unus, filii Israel.</span>
    <span class="versiculo"><sup>13</sup> Et erit: in die illa clangetur in tuba magna;
et venient, qui perditi fuerant de terra Assyriorum,
et qui eiecti erant in terra Aegypti,
et adorabunt Dominum
in monte sancto in Ierusalem.</span>
</div>
