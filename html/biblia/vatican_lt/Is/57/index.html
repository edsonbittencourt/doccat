<div>
	<span class="capitulo">57</span>
	<span class="versiculo"><sup>1</sup> Iustus perit, et non est qui recogitet in corde suo;
et viri misericordiae colliguntur,
tamen non est qui intellegat:
a facie enim malitiae collectus est iustus.</span>
	<span class="versiculo"><sup>2</sup> In pacem ingreditur, requiescit in cubili suo,
qui ambulat in directione sua.</span>
	<span class="versiculo"><sup>3</sup> Vos autem accedite huc, filii auguratricis,
semen adulteri et fornicariae.</span>
	<span class="versiculo"><sup>4</sup> Super quem luditis?
Super quem dilatatis os et eicitis linguam?
Numquid non vos filii scelesti, semen mendax,</span>
	<span class="versiculo"><sup>5</sup> qui exardescitis in terebinthis
subter omne lignum frondosum,
immolantes parvulos in vallibus
subter scissuras petrarum?</span>
	<span class="versiculo"><sup>6</sup> In partibus vallis pars tua,
hae sunt sors tua;
et ipsis effundisti libamen, obtulisti sacrificium.
Numquid super his consolabor?</span>
	<span class="versiculo"><sup>7</sup> Super montem excelsum et sublimem posuisti cubile tuum,
et illuc ascendisti, ut immolares hostias.</span>
	<span class="versiculo"><sup>8</sup> Et post ostium et postem posuisti memoriale tuum;
nam longe a me discooperuisti et ascendisti,
dilatasti cubile tuum,
et pepigisti cum eis foedus;
dilexisti stratum eorum, manum respexisti.</span>
	<span class="versiculo"><sup>9</sup> Et ingressa es ad regem cum unguento
et multiplicasti pigmenta tua;
misisti legatos tuos procul
et humiliata es usque ad inferos.</span>
	<span class="versiculo"><sup>10</sup> In multitudine viae tuae laborasti;
non dixisti: &#x201c; Vanum est! &#x201d;.
Vitam manus tuae invenisti,
propterea non aegrotasti.</span>
	<span class="versiculo"><sup>11</sup> Pro quo sollicita timuisti,
quia mentita es et mei non es recordata
neque cogitasti in corde tuo?
Nonne, quia ego tacui et longo tempore,
me non times?</span>
	<span class="versiculo"><sup>12</sup> Ego annuntiabo iustitiam tuam
et opera tua, quae non proderunt tibi.</span>
	<span class="versiculo"><sup>13</sup> Cum clamaveris, liberent te lucra tua;
et omnia illa auferet ventus, tollet aura.
Qui autem fiduciam habet in me, hereditabit terram
et possidebit montem sanctum meum.</span>
	<span class="versiculo"><sup>14</sup> Et dicent: &#x201c; Sternite, sternite,
parate viam, auferte offendicula de via populi mei &#x201d;.</span>
	<span class="versiculo"><sup>15</sup> Quia haec dicit Excelsus et Sublimis,
habitans aeternitatem, et sanctum nomen eius:
&#x201c; Excelsus et sanctus habito
et cum contrito et humili spiritu,
ut vivificem spiritum humilium
et vivificem cor contritorum.</span>
	<span class="versiculo"><sup>16</sup> Non enim in sempiternum litigabo
neque usque ad finem irascar,
quia spiritus a facie mea deficeret,
halitus, quem ego feci.</span>
	<span class="versiculo"><sup>17</sup> Propter iniquitatem avaritiae eius iratus sum et percussi eum,
abscondi faciem meam et indignatus sum;
et abiit vagus in via cordis sui.</span>
	<span class="versiculo"><sup>18</sup> Vias eius vidi et sanabo eum et reducam eum
et reddam consolationes ipsi et lugentibus eius.</span>
	<span class="versiculo"><sup>19</sup> Creo fructum labiorum pacem;
pacem ei, qui longe est et qui prope, dixit Dominus,
et sanabo eum &#x201d;.</span>
	<span class="versiculo"><sup>20</sup> Impii autem quasi mare fervens,
quod quiescere non potest,
et redundant fluctus eius in limum et lutum.</span>
	<span class="versiculo"><sup>21</sup> Non est pax impiis, dicit Deus meus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
