<div>
	<span class="capitulo">48</span>
	<span class="versiculo"><sup>1</sup> Audite hoc, domus Iacob,
qui vocamini nomine Israel
et de aquis Iudae existis,
qui iuratis in nomine Domini
et Deum Israel invocatis
non in veritate neque in iustitia.</span>
	<span class="versiculo"><sup>2</sup> De civitate enim sancta vocati sunt
et super Deum Israel constabiliti sunt;
Dominus exercituum nomen eius.</span>
	<span class="versiculo"><sup>3</sup> Priora ex tunc annuntiavi,
et ex ore meo exierunt,
et audita feci ea;
repente operatus sum, et venerunt.</span>
	<span class="versiculo"><sup>4</sup> Scivi enim quia durus es tu,
et nervus ferreus cervix tua,
et frons tua aerea.</span>
	<span class="versiculo"><sup>5</sup> Praedixi tibi ex tunc;
antequam venirent, indicavi tibi,
ne forte diceres: &#x201c;Idolum meum operatum est haec,
et sculptile meum et conflatile mandaverunt ista &#x201d;.</span>
	<span class="versiculo"><sup>6</sup> Quae audisti, vide omnia;
vos autem num annuntiabitis?
Audita facio tibi nova ex nunc
et occulta, quae nescis.</span>
	<span class="versiculo"><sup>7</sup> Nunc creata sunt et non ex tunc,
et ante eorum diem, et non audisti ea,
ne forte diceres: &#x201c;Ecce ego cognovi ea &#x201d;.</span>
	<span class="versiculo"><sup>8</sup> Neque audisti neque cognovisti,
neque ex tunc aperta est auris tua;
scio enim quia praevaricans praevaricaris
et transgressor ex utero vocaris.</span>
	<span class="versiculo"><sup>9</sup> Propter nomen meum longe faciam furorem meum
et propter laudem meam infrenabo me super te,
ne perdam te.</span>
	<span class="versiculo"><sup>10</sup> Ecce excoxi te, sed non quasi argentum;
probavi te in camino paupertatis.</span>
	<span class="versiculo"><sup>11</sup> Propter me, propter me faciam,
ut non blasphemer;
et gloriam meam alteri non dabo.</span>
	<span class="versiculo"><sup>12</sup> Audi me, Iacob,
et Israel, quem ego vocavi;
ego, ego primus
et ego novissimus.</span>
	<span class="versiculo"><sup>13</sup> Manus mea fundavit terram,
et dextera mea expandit caelos;
ego voco eos, et stant simul.</span>
	<span class="versiculo"><sup>14</sup> Congregamini, omnes vos, et audite:
Quis de eis annuntiavit haec?
Dominus dilexit eum;
faciet voluntatem suam in Babylone
et brachium suum in Chaldaeis.</span>
	<span class="versiculo"><sup>15</sup> Ego, ego locutus sum et vocavi eum;
adduxi eum, et prospera fuit via eius.</span>
	<span class="versiculo"><sup>16</sup> Accedite ad me et audite hoc:
Non a principio in abscondito locutus sum;
ex tempore, antequam fieret, ibi eram;
et nunc Dominus Deus misit me cum spiritu suo.</span>
	<span class="versiculo"><sup>17</sup> Haec dicit Dominus,
redemptor tuus, Sanctus Israel:
Ego Dominus Deus tuus docens te utilia,
gubernans te in via, qua ambulas.</span>
	<span class="versiculo"><sup>18</sup> Utinam attendisses mandata mea!
Facta fuisset sicut flumen pax tua,
et iustitia tua sicut gurgites maris;</span>
	<span class="versiculo"><sup>19</sup> et fuisset quasi arena semen tuum,
et stirps uteri tui ut lapilli eius;
non interisset et non fuisset attritum
nomen eius a facie mea.</span>
	<span class="versiculo"><sup>20</sup> Egredimini de Babylone, fugite a Chaldaeis,
in voce exsultationis annuntiate;
auditum facite hoc, efferte illud usque ad extrema terrae,
dicite: &#x201c; Redemit Dominus servum suum Iacob &#x201d;.</span>
	<span class="versiculo"><sup>21</sup> Non sitierunt, cum per desertum duceret eos;
aquam de petra produxit eis
et scidit petram, et fluxerunt aquae.</span>
	<span class="versiculo"><sup>22</sup> Non est pax impiis, dicit Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
