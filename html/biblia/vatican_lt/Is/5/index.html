<div>
	<span class="capitulo">5</span>
	<span class="versiculo"><sup>1</sup> Cantabo dilecto meo
canticum amici mei de vinea sua:
Vinea facta est dilecto meo
in colle pingui;</span>
	<span class="versiculo"><sup>2</sup> et saepivit eam
et lapides elegit ex illa
et plantavit in ea vites electas
et aedificavit turrim in medio eius
et torcular exstruxit in ea;
et exspectavit, ut faceret uvas,
et fecit labruscas.</span>
	<span class="versiculo"><sup>3</sup> Nunc ergo, habitator Ierusalem
et vir Iudae,
iudicate inter me et vineam meam.</span>
	<span class="versiculo"><sup>4</sup> Quid est quod debui ultra facere vineae meae
et non feci ei?
Cur exspectavi, ut faceret uvas,
et fecit labruscas?</span>
	<span class="versiculo"><sup>5</sup> Et nunc ostendam vobis
quid ego faciam vineae meae:
auferam saepem eius,
et erit in direptionem;
diruam maceriam eius,
et erit in conculcationem.</span>
	<span class="versiculo"><sup>6</sup> Et ponam eam desertam:
non putabitur et non fodietur,
et ascendent vepres et spinae;
et nubibus mandabo, ne pluant super eam imbrem.</span>
	<span class="versiculo"><sup>7</sup> Vinea enim Domini exercituum domus Israel est,
et vir Iudae germen eius delectabile;
et exspectavi, ut faceret iudicium, et ecce iniquitas,
et iustitiam, et ecce nequitia.</span>
	<span class="versiculo"><sup>8</sup> Vae, qui coniungunt domum ad domum
et agrum agro copulant usque ad terminum loci!
Numquid habitabitis vos soli in medio terrae?</span>
	<span class="versiculo"><sup>9</sup> In auribus meis iuravit Dominus exercituum:
&#x201c; Certe domus multae desertae erunt,
grandes et pulchrae absque habitatore &#x201d;.</span>
	<span class="versiculo"><sup>10</sup> Decem enim iugera vinearum facient lagunculam unam,
et triginta modii sementis facient modios tres.</span>
	<span class="versiculo"><sup>11</sup> Vae, qui consurgunt mane ad ebrietatem sectandam
et ad potandum usque ad vesperam,
ut vinum inflammet eos!</span>
	<span class="versiculo"><sup>12</sup> Cithara et lyra
et tympanum et tibia
et vinum in conviviis eorum,
et opus Domini non respiciunt,
nec opera manuum eius considerant.</span>
	<span class="versiculo"><sup>13</sup> Propterea captivus ductus est populus meus,
quia non habuit scientiam,
et nobiles eius interierunt fame,
et multitudo eius siti exaruit.</span>
	<span class="versiculo"><sup>14</sup> Propterea dilatavit infernus fauces suas
et aperuit os suum absque ullo termino;
et descendunt fortes Ierusalem, et populus eius,
et sublimes et tripudiantes in ea.</span>
	<span class="versiculo"><sup>15</sup> Et incurvabitur homo, et humiliabitur vir,
et oculi sublimium deprimentur;</span>
	<span class="versiculo"><sup>16</sup> et exaltabitur Dominus exercituum in iudicio,
et Deus sanctus sanctificabitur in iustitia,</span>
	<span class="versiculo"><sup>17</sup> et pascentur agni iuxta ordinem suum velut in prato suo,
et alieni comedent in ruinis pinguium.</span>
	<span class="versiculo"><sup>18</sup> Vae, qui trahunt iniquitatem in funiculis vanitatis
et quasi vinculum plaustri peccatum!</span>
	<span class="versiculo"><sup>19</sup> Qui dicunt: &#x201c; Festinet
et cito veniat opus eius, ut videamus;
et appropiet et veniat consilium Sancti Israel,
et sciemus illud! &#x201d;.</span>
	<span class="versiculo"><sup>20</sup> Vae, qui dicunt malum bonum et bonum malum,
ponentes tenebras in lucem et lucem in tenebras,
ponentes amarum in dulce et dulce in amarum!</span>
	<span class="versiculo"><sup>21</sup> Vae, qui sapientes sunt in oculis suis
et coram ipsis prudentes!</span>
	<span class="versiculo"><sup>22</sup> Vae, qui potentes sunt ad bibendum vinum,
et viri fortes ad miscendam ebrietatem!</span>
	<span class="versiculo"><sup>23</sup> Qui absolvunt impium pro muneribus
et iustitiam iusti auferunt ab eo!</span>
	<span class="versiculo"><sup>24</sup> Propter hoc, sicut devorat stipulam lingua ignis,
et palea flamma consumitur,
sic radix eorum quasi tabes erit,
et flos eorum sicut putredo ascendet;
abiecerunt enim legem Domini exercituum
et eloquium Sancti Israel blasphemaverunt.</span>
	<span class="versiculo"><sup>25</sup> Ideo exarsit furor Domini in populum suum,
et extendit manum suam super eum et percussit eum,
et conturbati sunt montes;
et facta sunt morticina eorum quasi stercus in medio platearum.
In his omnibus non est aversus furor eius,
sed adhuc manus eius extenta.</span>
	<span class="versiculo"><sup>26</sup> Et levabit signum nationibus procul;
et sibilabit ad eum de finibus terrae;
et ecce festinus velociter veniet.</span>
	<span class="versiculo"><sup>27</sup> Non est deficiens neque laborans in eo,
non dormitabit neque dormiet;
neque solvetur cingulum renum eius,
nec rumpetur corrigia calceamenti eius.</span>
	<span class="versiculo"><sup>28</sup> Sagittae eius acutae, et omnes arcus eius extenti;
ungulae equorum eius ut silex reputantur,
et rotae eius quasi impetus tempestatis.</span>
	<span class="versiculo"><sup>29</sup> Rugitus eius ut leonis:
rugiet ut catuli leonum et frendet;
et arripiet praedam et in tuto collocabit,
et non erit qui eruat.</span>
	<span class="versiculo"><sup>30</sup> Et sonabit super eum in die illa sicut sonitus maris.
Aspiciet in terram: et ecce tenebrae tribulationis,
et lux obtenebrata est in caligine eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
