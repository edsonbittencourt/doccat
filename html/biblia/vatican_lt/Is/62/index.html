<div>
    <span class="capitulo">62</span>
    <span class="versiculo"><sup>1</sup> Propter Sion non tacebo
et propter Ierusalem non
quiescam,
donec egrediatur ut splendor iustitia eius,
et salus eius ut lampas accendatur.</span>
    <span class="versiculo"><sup>2</sup> Et videbunt gentes iustitiam tuam,
et cuncti reges gloriam tuam;
et vocaberis nomine novo,
quod os Domini nominabit.</span>
    <span class="versiculo"><sup>3</sup> Et eris corona gloriae in manu Domini,
et diadema regni in manu Dei tui.</span>
    <span class="versiculo"><sup>4</sup> Non vocaberis ultra Derelicta,
et terra tua non vocabitur amplius Desolata;
sed vocaberis Beneplacitum meum in ea,
et terra tua Nupta,
quia complacuit Domino in te,
et terra tua erit nupta.</span>
    <span class="versiculo"><sup>5</sup> Nam ut iuvenis uxorem ducit virginem,
ita ducent te filii tui;
ut gaudet sponsus super sponsam,
ita gaudebit super te Deus tuus.</span>
    <span class="versiculo"><sup>6</sup> Super muros tuos, Ierusalem, constitui custodes;
tota die et tota nocte, in perpetuo non tacebunt.
Qui commonetis Dominum, ne taceatis</span>
    <span class="versiculo"><sup>7</sup> et ne detis silentium ei,
donec stabiliat et donec ponat Ierusalem
laudem in terra.</span>
    <span class="versiculo"><sup>8</sup> Iuravit Dominus in dextera sua
et in brachio fortitudinis suae:
&#x201c; Non dabo triticum tuum ultra
cibum inimicis tuis,
neque bibent filii alieni
vinum tuum, in quo laborasti.</span>
    <span class="versiculo"><sup>9</sup> Quia, qui collegerint illud, comedent
et laudabunt Dominum;
et, qui vindemiam fecerint,
illud bibent in atriis sanctuarii mei.</span>
    <span class="versiculo"><sup>10</sup> Transite, transite per portas,
parate viam populo.
Sternite, sternite semitam, eligite lapides,
elevate signum ad populos &#x201d;.</span>
    <span class="versiculo"><sup>11</sup> Ecce Dominus auditum fecit in extremis terrae:
&#x201c; Dicite filiae Sion:
Ecce salus tua venit,
ecce merces eius cum eo,
et praemium eius coram illo.</span>
    <span class="versiculo"><sup>12</sup> Et vocabunt eos Populus sanctus,
Redempti a Domino;
tu autem vocaberis Quaesita,
Civitas non derelicta &#x201d;.</span>
</div>
