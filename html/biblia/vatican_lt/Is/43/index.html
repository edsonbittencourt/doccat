<div>
	<span class="capitulo">43</span>
	<span class="versiculo"><sup>1</sup> Et nunc haec dicit Dominus,
qui creavit te, Iacob, et formavit te, Israel:
&#x201c; Noli timere, quia redemi te
et vocavi te nomine tuo; meus es tu.</span>
	<span class="versiculo"><sup>2</sup> Cum transieris per aquas, tecum ero,
et flumina non operient te;
cum ambulaveris in igne, non combureris,
et flamma non ardebit in te,</span>
	<span class="versiculo"><sup>3</sup> quia ego Dominus Deus tuus,
Sanctus Israel, salvator tuus:
dedi propitiationem tuam Aegyptum,
Aethiopiam et Saba pro te.</span>
	<span class="versiculo"><sup>4</sup> Quoniam pretiosus factus es in oculis meis
et gloriosus, ego diligo te
et dabo homines pro te
et populos pro anima tua.</span>
	<span class="versiculo"><sup>5</sup> Noli timere, quoniam ego tecum sum:
ab oriente adducam semen tuum
et ab occidente congregabo te.</span>
	<span class="versiculo"><sup>6</sup> Dicam aquiloni: &#x201c;Da&#x201d;
et austro: &#x201c;Noli prohibere;
affer filios meos de longinquo
et filias meas ab extremis terrae.</span>
	<span class="versiculo"><sup>7</sup> Omnem, qui vocatur nomine meo,
in gloriam meam creavi eum,
formavi eum et feci eum&#x201d;.</span>
	<span class="versiculo"><sup>8</sup> Educ foras populum caecum, et oculos habentem,
surdos, et aures eis sunt.</span>
	<span class="versiculo"><sup>9</sup> Omnes gentes congregentur simul,
et colligantur nationes:
quis in eis annuntiabit istud
et priora audire nos faciet?
Dent testes suos et iustificentur
et audiant et dicant: &#x201c;Vere&#x201d;.</span>
	<span class="versiculo"><sup>10</sup> Vos testes mei, dicit Dominus,
et servus meus, quem elegi,
ut sciatis et credatis mihi
et intellegatis quia ego ipse sum;
ante me non est formatus Deus
et post me non erit.</span>
	<span class="versiculo"><sup>11</sup> Ego, ego sum Dominus,
et non est absque me salvator.</span>
	<span class="versiculo"><sup>12</sup> Ego, annuntiavi et salvavi;
auditum feci, et non fuit in vobis alienus;
et vos testes mei, dicit Dominus,
et ego Deus,</span>
	<span class="versiculo"><sup>13</sup> iam ab initio ego ipse.
Et non est qui de manu mea eruat; operabor, et quis avertet illud? &#x201d;.</span>
	<span class="versiculo"><sup>14</sup> Haec dicit Dominus, redemptor vester,
Sanctus Israel:
&#x201c; Propter vos misi in Babylonem
et detraxi fugitivos universos
et Chaldaeos in navibus suis gloriantes.</span>
	<span class="versiculo"><sup>15</sup> Ego Dominus, Sanctus vester,
creans Israel, rex vester &#x201d;.</span>
	<span class="versiculo"><sup>16</sup> Haec dicit Dominus,
qui dedit in mari viam
et in aquis torrentibus semitam;</span>
	<span class="versiculo"><sup>17</sup> qui eduxit quadrigam et equum,
agmen et robustum;
simul iacuerunt nec resurgent,
contriti sunt quasi linum et exstincti sunt.</span>
	<span class="versiculo"><sup>18</sup> &#x201c; Ne memineritis priorum
et antiqua ne intueamini:</span>
	<span class="versiculo"><sup>19</sup> ecce ego facio nova,
et nunc orientur: nonne cognoscitis ea?
Utique ponam in deserto viam
et in invio flumina.</span>
	<span class="versiculo"><sup>20</sup> Glorificabit me bestia agri,
dracones et struthiones,
quia dedi in deserto aquas,
flumina in invio,
ut darem potum populo meo, electo meo.</span>
	<span class="versiculo"><sup>21</sup> Populum istum formavi mihi;
laudem meam narrabunt.</span>
	<span class="versiculo"><sup>22</sup> Non me invocasti, Iacob;
immo taedio mei affectus es, Israel.</span>
	<span class="versiculo"><sup>23</sup> Non obtulisti mihi agnos holocausti tui
et victimis tuis non glorificasti me;
non te gravavi in oblatione
nec laborem tibi praebui in ture.</span>
	<span class="versiculo"><sup>24</sup> Non emisti mihi argento calamum
et adipe victimarum tuarum non inebriasti me;
verumtamen servire me fecisti in peccatis tuis,
praebuisti mihi laborem in iniquitatibus tuis.</span>
	<span class="versiculo"><sup>25</sup> Ego, ego sum ipse, qui deleo iniquitates tuas propter me
et peccatorum tuorum non recordabor.</span>
	<span class="versiculo"><sup>26</sup> Memorem me redde, iudicium agamus simul:
narra, ut iustificeris.</span>
	<span class="versiculo"><sup>27</sup> Pater tuus primus peccavit,
et interpretes tui praevaricati sunt in me;</span>
	<span class="versiculo"><sup>28</sup> et contaminavi principes sanctuarii,
dedi ad internecionem Iacob
et Israel in opprobrium &#x201d;.</span>
</div>
