<div>
	<span class="capitulo">18</span>
	<span class="versiculo"><sup>1</sup> Vae terrae alarum strepitantium,
quae est trans flumina Aethiopiae!</span>
	<span class="versiculo"><sup>2</sup> Quae mittit in mari legatos
et in vasis papyri super aquas:
&#x201c; Ite, nuntii veloces,
ad gentem proceram et lucidam,
ad populum terribilem,
prope et procul,
gentem robustam et conculcantem,
cuius flumina scindunt terram &#x201d;.</span>
	<span class="versiculo"><sup>3</sup> Omnes habitatores orbis
et in terra commorantes,
cum elevatum fuerit signum in montibus, videbitis
et, cum clanguerit tuba, audietis.</span>
	<span class="versiculo"><sup>4</sup> Quia haec dixit Dominus ad me:
&#x201c; Quiescam et considerabo in loco meo,
sicut calor torrens orta iam luce
et sicut nubes roris in aestu messis &#x201d;.</span>
	<span class="versiculo"><sup>5</sup> Etenim ante vindemiam, cum consummatus fuerit flos,
et uva germinans maturescens erit,
praecidet ramusculos falcibus
et propagines abscindet et proiciet;</span>
	<span class="versiculo"><sup>6</sup> et relinquentur simul avibus montium
et bestiis terrae;
et aestate erunt super ea volucres,
et omnes bestiae terrae super illa hiemabunt.</span>
	<span class="versiculo"><sup>7</sup> In tempore illo deferetur munus Domino exercituum a populo procero et lucido, a populo terribili, prope et procul, a gente robusta et conculcante, cuius terram flumina scindunt, ad locum nominis Domini exercituum, montem Sion.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
