<div>
	<span class="capitulo">40</span>
	<span class="versiculo"><sup>1</sup> Consolamini, consolamini populum meum,
dicit Deus vester.</span>
	<span class="versiculo"><sup>2</sup> Loquimini ad cor Ierusalem
et clamate ad eam,
quoniam completa est militia eius,
expiata est iniquitas illius;
suscepit de manu Domini
duplicia pro omnibus peccatis suis.</span>
	<span class="versiculo"><sup>3</sup> Vox clamantis:
&#x201c; In deserto parate viam Domini,
rectas facite in solitudine
semitas Dei nostri.</span>
	<span class="versiculo"><sup>4</sup> Omnis vallis exaltetur,
et omnis mons et collis humilietur;
et fiant prava in directa,
et aspera in plana:</span>
	<span class="versiculo"><sup>5</sup> et revelabitur gloria Domini,
et videbit omnis caro pariter
quod os Domini locutum est &#x201d;.</span>
	<span class="versiculo"><sup>6</sup> Vox dicentis: &#x201c; Clama! &#x201d;.
Et dixi: &#x201c; Quid clamabo? &#x201d;.
Omnis caro fenum,
et omnis gloria eius quasi flos agri;</span>
	<span class="versiculo"><sup>7</sup> exsiccatum est fenum, et cecidit flos,
quia spiritus Domini sufflavit in eo. Vere fenum est populus.</span>
	<span class="versiculo"><sup>8</sup> Exsiccatum est fenum, et cecidit flos;
verbum autem Dei nostri manet in aeternum.</span>
	<span class="versiculo"><sup>9</sup> Super montem excelsum ascende,
tu, quae evangelizas Sion;
exalta in fortitudine vocem tuam,
quae evangelizas Ierusalem;
exalta, noli timere;
dic civitatibus Iudae:
&#x201c; Ecce Deus vester,</span>
	<span class="versiculo"><sup>10</sup> ecce Dominus Deus in virtute venit,
et brachium eius dominatur:
ecce merces eius cum eo,
et praemium illius coram illo.</span>
	<span class="versiculo"><sup>11</sup> Sicut pastor gregem suum pascit,
in brachio suo congregat agnos
et in sinu suo levat;
fetas ipse portat &#x201d;.</span>
	<span class="versiculo"><sup>12</sup> Quis mensus est pugillo aquas
et caelos palmo disposuit,
modio continuit pulverem terrae
et libravit in pondere montes
et colles in statera?</span>
	<span class="versiculo"><sup>13</sup> Quis direxit spiritum Domini?
Aut quis consilium suum
ostendit illi?</span>
	<span class="versiculo"><sup>14</sup> Cum quo iniit consilium, et instruxit eum
et docuit eum semitam iustitiae
et erudivit eum scientiam
et viam prudentiae ostendit illi?</span>
	<span class="versiculo"><sup>15</sup> Ecce gentes quasi stilla situlae
et quasi momentum pulveris in statera reputantur;
ecce insulae quasi pulvis exiguus.</span>
	<span class="versiculo"><sup>16</sup> Et Libanus non sufficiet ad succendendum,
et animalia eius non sufficient ad holocaustum.</span>
	<span class="versiculo"><sup>17</sup> Omnes gentes, quasi non sint, coram eo;
quasi nihilum et inane reputantur ab eo.</span>
	<span class="versiculo"><sup>18</sup> Cui ergo similem facitis Deum?
Aut quam imaginem ponitis ei?</span>
	<span class="versiculo"><sup>19</sup> Sculptile conflat faber,
et aurifex auro figurat illud,
et laminis argenteis argentarius.</span>
	<span class="versiculo"><sup>20</sup> Nimis pauper, ut offerat lignum imputribile:
exquirit sibi sapientem artificem,
ut statuat simulacrum,
quod non moveatur.</span>
	<span class="versiculo"><sup>21</sup> Numquid non scitis? Numquid non audistis?
Numquid non annuntiatum est vobis ab initio?
Numquid non intellexistis fundamenta terrae?</span>
	<span class="versiculo"><sup>22</sup> Qui sedet super gyrum terrae,
et habitatores eius sunt quasi locustae;
qui extendit sicut velum caelos
et expandit eos sicut tabernaculum ad inhabitandum;</span>
	<span class="versiculo"><sup>23</sup> qui redigit in nihilum principes,
iudices terrae velut inane facit.</span>
	<span class="versiculo"><sup>24</sup> Et quidem neque plantatus neque satus
neque radicatus in terra truncus eorum;
repente flavit in eos, et aruerunt,
et turbo quasi stipulam aufert eos.</span>
	<span class="versiculo"><sup>25</sup> &#x201c; Et cui assimilabitis me,
quasi aequalis ei sim ego? &#x201d;,
dicit Sanctus.</span>
	<span class="versiculo"><sup>26</sup> Levate in excelsum oculos vestros
et videte: Quis creavit haec?
Qui educit in numero militiam eorum
et omnes ex nomine vocat;
prae multitudine fortitudinis et roboris virtutisque eius
neque unum deest.</span>
	<span class="versiculo"><sup>27</sup> Quare dicis, Iacob,
et loqueris, Israel:
&#x201c; Abscondita est via mea a Domino,
et a Deo meo iudicium meum transit? &#x201d;.</span>
	<span class="versiculo"><sup>28</sup> Numquid nescis? Aut non audisti?
Deus sempiternus Dominus,
qui creavit terminos terrae;
non deficiet neque laborabit,
nec est investigatio sapientiae eius.</span>
	<span class="versiculo"><sup>29</sup> Qui dat lasso virtutem
et invalido robur multiplicat.</span>
	<span class="versiculo"><sup>30</sup> Deficient pueri et laborabunt,
et iuvenes lapsu labentur;</span>
	<span class="versiculo"><sup>31</sup> qui autem sperant in Domino,
mutabunt fortitudinem,
assument pennas sicut aquilae,
current et non laborabunt,
ambulabunt et non deficient.</span>
</div>
