<div>
	<span class="capitulo">21</span>
	<span class="versiculo"><sup>1</sup> Oraculum deserti maris.
Sicut turbines per austrum transeuntes,
de deserto venit, de terra horribili.</span>
	<span class="versiculo"><sup>2</sup> Visio dura nuntiata est mihi:
praedo praedatur,
et vastator vastat.
Ascende, Elam;
obside, Media;
omnem gemitum eius cessare feci.</span>
	<span class="versiculo"><sup>3</sup> Propterea repleti sunt lumbi mei tremore,
angustia possedit me sicut angustia parientis;
corrui, cum audirem;
conturbatus sum, cum viderem.</span>
	<span class="versiculo"><sup>4</sup> Vacillat cor meum,
pavor invadit me:
crepusculum optatum
posuit mihi in terrorem.</span>
	<span class="versiculo"><sup>5</sup> Ponunt mensam,
stragulum pandunt, comedunt, bibunt.
Surgite, principes,
ungite clipeum.</span>
	<span class="versiculo"><sup>6</sup> Haec enim dixit mihi Dominus:
&#x201c; Vade et pone speculatorem;
quodcumque viderit, annuntiet.</span>
	<span class="versiculo"><sup>7</sup> Si viderit currum, bigam equitum,
ascensorem asini et ascensorem cameli,
intueatur diligenter multo intuitu &#x201d;.</span>
	<span class="versiculo"><sup>8</sup> Et clamavit speculator:
&#x201c; Super specula, Domine,
ego sum stans iugiter per diem,
et super custodiam meam
ego sum stans totis noctibus.</span>
	<span class="versiculo"><sup>9</sup> Ecce, huc venit agmen virorum,
biga equitum &#x201d;.
Et respondit et dixit:
&#x201c; Cecidit, cecidit Babylon,
et omnia sculptilia deorum eius
contrita sunt in terram &#x201d;.</span>
	<span class="versiculo"><sup>10</sup> Tritura mea et fili areae meae,
quae audivi a Domino exercituum, Deo Israel,
annuntiavi vobis.</span>
	<span class="versiculo"><sup>11</sup> Oraculum Duma.
Ad me clamat ex Seir:
&#x201c; Custos, quid de nocte?
Custos, quid de nocte? &#x201d;.</span>
	<span class="versiculo"><sup>12</sup> Dixit custos:
&#x201c; Venit mane, sed etiam nox;
si quaeritis, quaerite,
revertimini, venite &#x201d;.</span>
	<span class="versiculo"><sup>13</sup> Oraculum in solitudine.
In saltu, in solitudine dormietis,
turmae Dedanim.</span>
	<span class="versiculo"><sup>14</sup> Occurrentes sitienti ferte aquam,
qui habitatis terram Thema;
cum panibus occurrite fugienti:</span>
	<span class="versiculo"><sup>15</sup> a facie enim gladiorum fugerunt,
a facie gladii nudati,
a facie arcus extenti,
a facie gravis proelii.</span>
	<span class="versiculo"><sup>16</sup> Quoniam haec dicit Dominus ad me: &#x201c; Adhuc anno sicut anni mercennarii, et auferetur omnis gloria Cedar;</span>
	<span class="versiculo"><sup>17</sup> et reliquiae numeri arcuum fortium filiorum Cedar imminuentur; Dominus enim, Deus Israel, locutus est &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
