<div>
	<span class="capitulo">9</span>
	<span class="versiculo"><sup>1</sup> Populus, qui ambulabat in tenebris,
vidit lucem magnam;
habitantibus in regione umbrae mortis
lux orta est eis.</span>
	<span class="versiculo"><sup>2</sup> Multiplicasti exsultationem
et magnificasti laetitiam;
laetantur coram te
sicut laetantes in messe,
sicut exsultant, quando dividunt spolia.</span>
	<span class="versiculo"><sup>3</sup> Iugum enim oneris eius
et virgam umeri eius
et sceptrum exactoris eius
fregisti, sicut in die Madian.</span>
	<span class="versiculo"><sup>4</sup> Quia omnis caliga incedentis cum tumultu
et vestimentum mixtum sanguine
erit in combustionem, cibus ignis.</span>
	<span class="versiculo"><sup>5</sup> Parvulus enim natus est nobis,
filius datus est nobis;
et factus est principatus super umerum eius;
et vocabitur nomen eius
admirabilis Consiliarius, Deus fortis,
Pater aeternitatis, Princeps pacis.</span>
	<span class="versiculo"><sup>6</sup> Magnum erit eius imperium,
et pacis non erit finis
super solium David et super regnum eius,
ut confirmet illud et corroboret in iudicio et iustitia
amodo et usque in sempiternum:
zelus Domini exercituum faciet hoc.</span>
	<span class="versiculo"><sup>7</sup> Verbum misit Dominus in Iacob, et cecidit in Israel.</span>
	<span class="versiculo"><sup>8</sup> Et sciet omnis populus Ephraim et habitantes Samariam
in superbia et magnitudine cordis dicentes:</span>
	<span class="versiculo"><sup>9</sup> &#x201c; Lateres ceciderunt, sed quadris lapidibus aedificabimus;
sycomori succisae sunt, sed cedris commutabimus &#x201d;.</span>
	<span class="versiculo"><sup>10</sup> Et elevavit Dominus hostes super eum
et inimicos eius excitavit,</span>
	<span class="versiculo"><sup>11</sup> Syriam ab oriente et Philisthim ab occidente,
qui devoraverunt Israel toto ore.
In omnibus his non est aversus furor eius,
sed adhuc manus eius extenta.</span>
	<span class="versiculo"><sup>12</sup> Et populus non est reversus ad percutientem se,
et Dominum exercituum non inquisierunt.</span>
	<span class="versiculo"><sup>13</sup> Et succidit Dominus ab Israel caput et caudam,
palmam et arundinem die una:</span>
	<span class="versiculo"><sup>14</sup> longaevus et honorabilis vultu ipse est caput,
et propheta docens mendacium ipse est cauda;</span>
	<span class="versiculo"><sup>15</sup> rectores populi istius seducentes
et, qui regebantur, perierunt.</span>
	<span class="versiculo"><sup>16</sup> Propter hoc super adulescentulis eius non laetabitur Dominus
et pupillorum eius et viduarum non miserebitur,
quia omnis impius est et nequam,
et universum os loquitur stultitiam.
In omnibus his non est aversus furor eius,
sed adhuc manus eius extenta.</span>
	<span class="versiculo"><sup>17</sup> Succensa est enim quasi ignis impietas,
veprem et spinam vorat,
et succenditur in densitate saltus,
et convolvuntur columnae fumi.</span>
	<span class="versiculo"><sup>18</sup> In ira Domini exercituum incenditur terra;
et est populus quasi esca ignis:
vir fratri suo non parcit.</span>
	<span class="versiculo"><sup>19</sup> Et devorat ad dexteram et esurit
et comedit ad sinistram et non saturatur;
unusquisque carnem proximi sui vorat:</span>
	<span class="versiculo"><sup>20</sup> Manasses Ephraim, et Ephraim Manassen,
simul ipsi contra Iudam.
In omnibus his non est aversus furor eius,
sed adhuc manus eius extenta.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
