<div>
	<span class="capitulo">16</span>
	<span class="versiculo"><sup>1</sup> Emittite agnum dominatori terrae
de Petra deserti ad montem filiae Sion.</span>
	<span class="versiculo"><sup>2</sup> Et erit: sicut avis fugiens,
et pulli de nido avolantes,
sic erunt filiae Moab
ad vada Arnon.</span>
	<span class="versiculo"><sup>3</sup> Affer consilium, fac iudicium;
pone quasi noctem umbram tuam in meridie,
absconde fugientes et vagos ne prodas.</span>
	<span class="versiculo"><sup>4</sup> Habitent apud te profugi Moab;
esto latibulum eorum a facie vastatoris;
finitus est enim exactor,
consummata est devastatio,
defecit calcator a terra.</span>
	<span class="versiculo"><sup>5</sup> Et firmabitur in misericordia solium;
et sedebit super illud in veritate,
in tabernaculo David, iudicans et quaerens iudicium
et velociter reddens, quod iustum est.</span>
	<span class="versiculo"><sup>6</sup> Audivimus superbiam Moab
C superbus est valde C
superbiam eius et arrogantiam eius et indignationem eius
et iactantiam eius non rectam.</span>
	<span class="versiculo"><sup>7</sup> Idcirco ululabit Moab super Moab,
omnes ululabunt;
super placentas Cirhareseth
lamentantur percussi.</span>
	<span class="versiculo"><sup>8</sup> Quoniam suburbana Hesebon deserta sunt et vinea Sabama;
dominos gentium perdiderunt uvae eius;
usque ad Iazer pervenerunt,
erraverunt in deserto:
propagines eius diffusae sunt,
transierunt mare.</span>
	<span class="versiculo"><sup>9</sup> Super hoc plorabo in fletu Iazer vineam Sabama;
inebriabo te lacrima mea, Hesebon et Eleale,
quoniam super vindemiam tuam et super messem tuam
clamor cecidit.</span>
	<span class="versiculo"><sup>10</sup> Et ablata est laetitia et exsultatio de hortis,
et in vineis non exsultant neque iubilant.
Vinum in torculari non calcabit, qui calcare consueverat;
clamor cessavit.</span>
	<span class="versiculo"><sup>11</sup> Ideo venter meus super Moab quasi cithara fremit,
et viscera mea super Cirhareseth.</span>
	<span class="versiculo"><sup>12</sup> Et erit: cum apparuerit
et laboraverit Moab super excelsis,
ingredietur ad sancta sua, ut obsecret,
et non valebit.</span>
	<span class="versiculo"><sup>13</sup> Et hoc verbum, quod locutus est Dominus ad Moab ex tunc;</span>
	<span class="versiculo"><sup>14</sup> nunc autem loquitur Dominus dicens: &#x201c; In tribus annis, quasi anni mercennarii, auferetur gloria Moab cum omni populo multo, et residuum parvum et modicum nequaquam ingens erit &#x201d;.</span>
</div>
