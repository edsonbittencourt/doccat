<div>
	<span class="capitulo">44</span>
	<span class="versiculo"><sup>1</sup> Et nunc audi, Iacob serve meus,
et Israel, quem elegi.</span>
	<span class="versiculo"><sup>2</sup> Haec dicit Dominus, qui fecit te
et formavit te ab utero,
auxiliator tuus:
&#x201c; Noli timere, serve meus Iacob,
et dilecte, quem elegi.</span>
	<span class="versiculo"><sup>3</sup> Effundam enim aquas super terram sitientem
et fluenta super aridam;
effundam spiritum meum super semen tuum
et benedictionem meam super stirpem tuam:</span>
	<span class="versiculo"><sup>4</sup> et germinabunt inter herbas
quasi salices iuxta praeterfluentes aquas.</span>
	<span class="versiculo"><sup>5</sup> Iste dicet: &#x201c;Domini ego sum&#x201d;,
et ille vocabit se nomine Iacob;
et hic scribet manu sua: &#x201c;Domino&#x201d;, et inscribetur nomine Israel &#x201d;.</span>
	<span class="versiculo"><sup>6</sup> Haec dicit Dominus, rex Israel
et redemptor eius, Dominus exercituum:
&#x201c; Ego primus et ego novissimus,
et absque me non est Deus.</span>
	<span class="versiculo"><sup>7</sup> Quis similis mei? Conclamet et annuntiet
et exponat mihi,
ex quo constitui populum antiquum;
ventura et, quae futura sunt, annuntiet nobis.</span>
	<span class="versiculo"><sup>8</sup> Nolite timere neque conturbemini;
nonne ex tunc audire te feci et annuntiavi?
Vos estis testes mei.
Numquid est Deus absque me
aut Petra, quam ego non noverim? &#x201d;.</span>
	<span class="versiculo"><sup>9</sup> Plastae idoli omnes nihil sunt, et pretiosa eorum non proderunt eis; testes eorum non vident neque intellegunt, ut confundantur.</span>
	<span class="versiculo"><sup>10</sup> Quis formavit deum et sculptile conflavit lucrum non quaerens?</span>
	<span class="versiculo"><sup>11</sup> Ecce omnes participes eius confundentur; fabri enim sunt ex hominibus: conveniant omnes, stent; pavebunt, confundentur simul.</span>
	<span class="versiculo"><sup>12</sup> Faber ferrarius securim operatur in prunis et in malleis format illam et polit eam in brachio fortitudinis suae; esurit et deficit, non bibit aquam et lassescit.</span>
	<span class="versiculo"><sup>13</sup> Artifex lignarius extendit normam, describit illud stilo, operatur illud scalpellis et circino describit illud quasi imaginem viri, quasi speciosum hominem, qui resideat in domo.</span>
	<span class="versiculo"><sup>14</sup> Succidit sibi cedros et arripit ilicem et quercum, quae steterat inter ligna saltus; plantavit pinum, quam pluvia nutrivit.</span>
	<span class="versiculo"><sup>15</sup> Homini facta sunt ad comburendum; sumit ex eis, ut calefaciat, et succendit et coquit panes. De reliquo autem operatur deum et adorat; facit sculptile et curvatur ante illud.</span>
	<span class="versiculo"><sup>16</sup> Medium eius comburit igne et medio eius carnes assat, manducat assaturam et saturatur et calefit et dicit: &#x201c; Vah, calefactus sum, vidi focum &#x201d;.</span>
	<span class="versiculo"><sup>17</sup> Reliquum autem eius deum fecit, sculptile sibi; curvatur ante illud et adorat illud et obsecrat dicens: &#x201c; Libera me, quia deus meus es tu &#x201d;.</span>
	<span class="versiculo"><sup>18</sup> Nescierunt neque intellexerunt; nam clausit oculos eorum, ne videant et ne intellegant corde suo.</span>
	<span class="versiculo"><sup>19</sup> Non recogitant in corde suo, scientia et intellegentia carent, ut dicant: &#x201c; Medietatem eius combussi igne et coxi super carbones eius panes, coxi carnes et comedi et de reliquo eius abominationem faciam; ante truncum ligni procidam? &#x201d;.</span>
	<span class="versiculo"><sup>20</sup> Cinere vescitur; cor insipiens decepit eum, et non liberabit animam suam neque dicet: &#x201c; Nonne mendacium est in dextera mea? &#x201d;.</span>
	<span class="versiculo"><sup>21</sup> Memento horum, Iacob,
et Israel, quoniam servus meus es tu;
formavi te, servus meus es tu,
Israel, non decipies me.</span>
	<span class="versiculo"><sup>22</sup> Delevi ut nubem iniquitates tuas
et quasi nebulam peccata tua;
revertere ad me,
quoniam redemi te.</span>
	<span class="versiculo"><sup>23</sup> Exsultate, caeli, quoniam hoc fecit Dominus;
iubilate, fundamenta terrae,
resonate, montes, laudationem,
saltus et omne lignum eius,
quoniam redemit Dominus Iacob
et in Israel glorificabitur.</span>
	<span class="versiculo"><sup>24</sup> Haec dicit Dominus, redemptor tuus et formator tuus ex utero:
&#x201c; Ego sum Dominus, qui feci omnia,
extendi caelos solus,
expandi terram; et quis mecum?</span>
	<span class="versiculo"><sup>25</sup> Qui irrita facio signa divinorum
et hariolos stultos reddo;
compello sapientes retrorsum
et scientiam eorum vanam facio;</span>
	<span class="versiculo"><sup>26</sup> qui suscito verbum servi mei
et consilium nuntiorum meorum compleo.
Qui dico Ierusalem: &#x201c;Habitaberis&#x201d; et civitatibus Iudae: &#x201c;Aedificabimini&#x201d;
et deserta eius suscitabo;</span>
	<span class="versiculo"><sup>27</sup> qui dico profundo: &#x201c;Desolare,
et flumina tua arefaciam&#x201d;;</span>
	<span class="versiculo"><sup>28</sup> qui dico de Cyro: &#x201c;Pastor meus est
et omnem voluntatem meam complebit&#x201d;;
qui dico Ierusalem: &#x201c;Aedificaberis&#x201d;,
et templo: &#x201c;Fundaberis&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
