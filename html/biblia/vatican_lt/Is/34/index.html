<div>
	<span class="capitulo">34</span>
	<span class="versiculo"><sup>1</sup> Accedite, gentes, ad audiendum;
et populi, attendite.
Audiat terra et plenitudo eius,
orbis et omne germen eius.</span>
	<span class="versiculo"><sup>2</sup> Quia indignatio Domini super omnes gentes,
et furor super universam militiam eorum:
ad interitum devovit eos et dedit eos in occisionem.</span>
	<span class="versiculo"><sup>3</sup> Interfecti eorum proicientur,
et de cadaveribus eorum ascendet foetor;
dissolventur montes sanguine eorum.</span>
	<span class="versiculo"><sup>4</sup> Et tabescet omnis militia caelorum,
et complicabuntur sicut liber caeli, et omnis militia eorum defluet,
sicut defluit folium de vinea et arida frons de ficu.</span>
	<span class="versiculo"><sup>5</sup> Quoniam inebriatus est in caelo gladius meus:
ecce super Edom descendet
et super populum interfectionis meae ad iudicium.</span>
	<span class="versiculo"><sup>6</sup> Gladius Domini repletus est sanguine,
incrassatus est adipe,
de sanguine agnorum et hircorum, de adipe viscerum arietum;
victima enim Domini in Bosra,
et interfectio magna in terra Edom.</span>
	<span class="versiculo"><sup>7</sup> Cadunt bubali cum eis,
iuvenci cum tauris;
inebriabitur terra eorum sanguine,
et humus eorum adipe pinguium,</span>
	<span class="versiculo"><sup>8</sup> quia dies ultionis Domini,
annus retributionum ad vindicandam Sion.</span>
	<span class="versiculo"><sup>9</sup> Et convertentur torrentes eius in picem,
et humus eius in sulphur,
et erit terra eius in picem ardentem.</span>
	<span class="versiculo"><sup>10</sup> Nocte et die non exstinguetur,
in sempiternum ascendet fumus eius,
a generatione in generationem desolabitur,
in saecula saeculorum non erit transiens per eam.</span>
	<span class="versiculo"><sup>11</sup> Et possidebunt illam onocrotalus et ericius,
noctua et corvus habitabunt in ea;
et extendet super eam mensuram solitudinis
et perpendiculum desolationis.</span>
	<span class="versiculo"><sup>12</sup> Nobiles eius non erunt,
nec regnum proclamabunt;
et omnes principes eius erunt in nihilum.</span>
	<span class="versiculo"><sup>13</sup> Et orientur in domibus eius spinae,
urticae et paliurus in munitionibus eius;
et erit cubile draconum
et pascua struthionum.</span>
	<span class="versiculo"><sup>14</sup> Et occurrent hyaenae thoibus,
et pilosus clamat ad amicum suum;
ibi cubat lamia
et invenit sibi requiem.</span>
	<span class="versiculo"><sup>15</sup> Ibi nidificat serpens ovaque deponit
et circumfodit et fovet in umbra eius;
illuc congregantur milvi alter ad alterum.</span>
	<span class="versiculo"><sup>16</sup> Requirite in libro Domini et legite:
unum ex eis non deest,
alter alterum exspectare non debet;
quia os Domini praecepit,
et spiritus eius ipse congregavit ea.</span>
	<span class="versiculo"><sup>17</sup> Et ipse misit eis sortem,
et manus eius divisit terram illis in mensura;
usque in aeternum possidebunt eam,
in generatione et generatione habitabunt in ea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
