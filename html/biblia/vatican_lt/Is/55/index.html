<div>
	<span class="capitulo">55</span>
	<span class="versiculo"><sup>1</sup> Heu! Omnes sitientes, venite ad aquas;
et, qui non habetis argentum, properate,
emite et comedite, venite, emite absque argento
et absque ulla commutatione vinum et lac.</span>
	<span class="versiculo"><sup>2</sup> Quare appenditis argentum non in panibus
et laborem vestrum non in saturitate?
Audite, audientes me, et comedite bonum,
ut delectetur in crassitudine anima vestra.</span>
	<span class="versiculo"><sup>3</sup> Inclinate aurem vestram et venite ad me;
audite, ut vivat anima vestra,
et feriam vobiscum pactum sempiternum,
misericordias David fideles.</span>
	<span class="versiculo"><sup>4</sup> Ecce testem populis dedi eum,
ducem ac praeceptorem gentibus.</span>
	<span class="versiculo"><sup>5</sup> Ecce gentem, quam nesciebas, vocabis,
et gentes, quae te non cognoverunt, ad te current,
propter Dominum Deum tuum
et Sanctum Israel, quia glorificavit te.</span>
	<span class="versiculo"><sup>6</sup> Quaerite Dominum, dum inveniri potest;
invocate eum, dum prope est.</span>
	<span class="versiculo"><sup>7</sup> Derelinquat impius viam suam,
et vir iniquus cogitationes suas;
et revertatur ad Dominum, et miserebitur eius,
et ad Deum nostrum, quoniam multus est ad ignoscendum.</span>
	<span class="versiculo"><sup>8</sup> Non enim cogitationes meae cogitationes vestrae,
neque viae vestrae viae meae, dicit Dominus.</span>
	<span class="versiculo"><sup>9</sup> Quia sicut exaltantur caeli a terra,
sic exaltatae sunt viae meae a viis vestris,
et cogitationes meae a cogitationibus vestris.</span>
	<span class="versiculo"><sup>10</sup> Et quomodo descendit imber et nix de caelo
et illuc ultra non revertitur,
sed inebriat terram et infundit eam
et germinare eam facit
et dat semen serenti et panem comedenti,</span>
	<span class="versiculo"><sup>11</sup> sic erit verbum meum, quod egredietur de ore meo:
non revertetur ad me vacuum,
sed faciet, quaecumque volui,
et prosperabitur in his, ad quae misi illud.</span>
	<span class="versiculo"><sup>12</sup> Quia in laetitia egrediemini
et in pace deducemini;
montes et colles cantabunt coram vobis laudem,
et omnia ligna regionis plaudent manu.</span>
	<span class="versiculo"><sup>13</sup> Pro vepribus ascendet cupressus,
et pro urtica crescet myrtus;
et erit Domino in gloriam,
in signum aeternum, quod non auferetur.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
