<div>
	<span class="capitulo">36</span>
	<span class="versiculo"><sup>1</sup> Et factum est in quarto decimo anno regis Ezechiae, ascendit Sennacherib rex Assyriorum super omnes civitates Iudae munitas et cepit eas.</span>
	<span class="versiculo"><sup>2</sup> Et misit rex Assyriorum Rabsacen de Lachis in Ierusalem ad regem Ezechiam in manu gravi, et stetit in aquaeductu piscinae superioris in via agri fullonis.</span>
	<span class="versiculo"><sup>3</sup> Et egressus est ad eum Eliachim filius Helciae, qui erat super domum, et Sobna scriba et Ioah filius Asaph a commentariis.</span>
	<span class="versiculo"><sup>4</sup> Et dixit ad eos Rabsaces: &#x201c; Dicite Ezechiae: Haec dicit rex magnus, rex Assyriorum: Quae est ista fiducia, qua confidis?</span>
	<span class="versiculo"><sup>5</sup> Dixisti: &#x201c; Verbum labiorum est consilium et fortitudo ad bellum&#x201d;. Nunc super quem habes fiduciam, quia recessisti a me?</span>
	<span class="versiculo"><sup>6</sup> Ecce confidis super baculum arundineum confractum istum, super Aegyptum; cui si innixus fuerit homo, intrabit in manum eius et perforabit eam: sic pharao rex Aegypti omnibus, qui confidunt in eo.</span>
	<span class="versiculo"><sup>7</sup> Quod si responderis mihi: &#x201c;In Domino Deo nostro confidimus&#x201d;; nonne ipse est, cuius abstulit Ezechias excelsa et altaria et dixit Iudae et Ierusalem: &#x201c;Coram altari isto adorabitis&#x201d;?</span>
	<span class="versiculo"><sup>8</sup> Et nunc sponde domino meo regi Assyriorum, et dabo tibi duo milia equorum, si poteris ex te praebere ascensores eorum.</span>
	<span class="versiculo"><sup>9</sup> Et quomodo averteris faciem unius ex servis domini mei minoribus? Et tamen confidis in Aegypto, in quadriga et in equitibus;</span>
	<span class="versiculo"><sup>10</sup> et nunc, numquid sine Domino ascendi ad terram istam, ut disperderem eam? Dominus dixit ad me: &#x201c;Ascende super terram istam et disperde eam&#x201d; &#x201d;.</span>
	<span class="versiculo"><sup>11</sup> Et dixit Eliachim et Sobna et Ioah ad Rabsacen: &#x201c;Loquere ad servos tuos Aramaice; intellegimus enim. Ne loquaris ad nos Iudaice in auribus populi, qui est super murum &#x201d;.</span>
	<span class="versiculo"><sup>12</sup> Et dixit Rabsaces: &#x201c; Numquid ad dominum tuum et ad te misit me dominus meus, ut loquerer omnia verba ista? Et non potius ad viros, qui sedent in muro, ut comedant stercora sua et bibant urinam suam vobiscum? &#x201d;.</span>
	<span class="versiculo"><sup>13</sup> Et stetit Rabsaces et clamavit voce magna Iudaice et dixit: &#x201c; Audite verba regis magni, regis Assyriorum:</span>
	<span class="versiculo"><sup>14</sup> Haec dicit rex: Non seducat vos Ezechias, quia non poterit eruere vos.</span>
	<span class="versiculo"><sup>15</sup> Et non vobis tribuat fiduciam Ezechias super Domino dicens: &#x201c;Eruens liberabit nos Dominus; non dabitur civitas ista in manu regis Assyriorum&#x201d;.</span>
	<span class="versiculo"><sup>16</sup> Nolite audire Ezechiam. Haec enim dicit rex Assyriorum: Facite mecum benedictionem et egredimini ad me; et comedite unusquisque vineam suam et unusquisque ficum suam, et bibite unusquisque aquam de cisterna sua,</span>
	<span class="versiculo"><sup>17</sup> donec veniam et tollam vos ad terram, quae est ut terra vestra, terram frumenti et vini, terram panis et vinearum.</span>
	<span class="versiculo"><sup>18</sup> Ne illudat vos Ezechias dicens: &#x201c;Dominus liberabit nos&#x201d;. Numquid liberaverunt dii gentium unusquisque terram suam de manu regis Assyriorum?</span>
	<span class="versiculo"><sup>19</sup> Ubi sunt dii Emath et Arphad? Ubi sunt dii Sepharvaim? Numquid liberaverunt Samariam de manu mea?</span>
	<span class="versiculo"><sup>20</sup> Quinam ex omnibus diis terrarum istarum eruerunt terram suam de manu mea? Numquid eruet Dominus Ierusalem de manu mea? &#x201d;.</span>
	<span class="versiculo"><sup>21</sup> Et siluerunt et non responderunt ei verbum; mandaverat enim rex dicens: &#x201c; Ne respondeatis ei &#x201d;.</span>
	<span class="versiculo"><sup>22</sup> Et ingressus est Eliachim filius Helciae, qui erat super domum, et Sobna scriba et Ioah filius Asaph a commentariis ad Ezechiam scissis vestibus; et nuntiaverunt ei verba Rabsacis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
