<div>
    <span class="capitulo">51</span>
    <span class="versiculo"><sup>1</sup> Audite me, qui sequimini iustitiam,
qui quaeritis Dominum;
attendite ad petram, unde excisi estis,
et ad cavernam laci, de qua praecisi estis.</span>
    <span class="versiculo"><sup>2</sup> Attendite ad Abraham patrem vestrum
et ad Saram, quae peperit vos;
quia unum vocavi eum
et benedixi ei et multiplicavi eum.</span>
    <span class="versiculo"><sup>3</sup> Consolatur enim Dominus Sion,
consolatur omnes ruinas eius;
et ponit desertum eius quasi Eden
et solitudinem eius quasi hortum Domini.
Gaudium et laetitia invenietur in ea,
gratiarum actio et vox laudis.</span>
    <span class="versiculo"><sup>4</sup> Attendite ad me, popule meus;
et nationes, me audite,
quia lex a me exiet,
et iudicium meum in lucem populorum statuam.</span>
    <span class="versiculo"><sup>5</sup> Prope est iustitia mea,
egressa est salus mea,
et brachia mea populos iudicabunt;
in me insulae sperabunt
et ad brachium meum attendent.</span>
    <span class="versiculo"><sup>6</sup> Levate in caelum oculos vestros
et inspicite in terram deorsum,
quia caeli sicut fumus liquescent,
et terra sicut vestimentum atteretur,
et habitatores eius sicut haec interibunt.
Salus autem mea in sempiternum erit,
et iustitia mea non deficiet.</span>
    <span class="versiculo"><sup>7</sup> Audite me, qui scitis iustitiam,
popule, in cuius corde est lex mea:
nolite timere opprobrium hominum
et blasphemias eorum ne metuatis.</span>
    <span class="versiculo"><sup>8</sup> Sicut enim vestimentum sic comedet eos vermis,
et sicut lanam sic devorabit eos tinea;
iustitia autem mea in sempiternum erit,
et salus mea in generationes generationum.</span>
    <span class="versiculo"><sup>9</sup> Consurge, consurge, induere fortitudinem,
brachium Domini;
consurge sicut in diebus antiquis,
in generationibus saeculorum.
Numquid non tu percussisti Rahab,
vulnerasti draconem?</span>
    <span class="versiculo"><sup>10</sup> Numquid non tu siccasti mare,
aquam abyssi vehementis,
qui posuisti profundum maris viam,
ut transirent liberati?</span>
    <span class="versiculo"><sup>11</sup> Et redempti a Domino revertentur
et venient in Sion laudantes;
et laetitia sempiterna super capita eorum,
gaudium et laetitiam obtinebunt;
fugiet dolor et gemitus.</span>
    <span class="versiculo"><sup>12</sup> Ego, ego ipse consolator vester.
Quis tu, ut timeas ab homine mortali
et a filio hominis, qui quasi fenum ita arescet?</span>
    <span class="versiculo"><sup>13</sup> Et oblitus es Domini factoris tui,
qui tetendit caelos et fundavit terram;
et formidasti iugiter tota die
a facie furoris eius, qui te tribulabat,
cum parabat ad perdendum.
Ubi nunc est furor tribulantis?</span>
    <span class="versiculo"><sup>14</sup> Cito captivus liberabitur
et non morietur in fovea,
nec deficiet panis eius.</span>
    <span class="versiculo"><sup>15</sup> Ego enim sum Dominus Deus tuus,
qui conturbo mare,
et intumescunt fluctus eius;
Dominus exercituum nomen eius.</span>
    <span class="versiculo"><sup>16</sup> Posui verba mea in ore tuo
et in umbra manus meae protexi te,
cum extendebam caelos et fundabam terram
et dicebam ad Sion: &#x201c;Populus meus es tu &#x201d;.</span>
    <span class="versiculo"><sup>17</sup> Elevare, elevare, consurge, Ierusalem,
quae bibisti de manu Domini calicem irae eius;
poculum soporis bibisti,
epotasti.</span>
    <span class="versiculo"><sup>18</sup> Non est qui sustentet eam
ex omnibus filiis, quos genuit;
et non est qui apprehendat manum eius
ex omnibus filiis, quos enutrivit.</span>
    <span class="versiculo"><sup>19</sup> Duo sunt quae occurrerunt tibi;
quis contristabitur super te?
Vastitas et contritio et fames et gladius;
quis consolabitur te?</span>
    <span class="versiculo"><sup>20</sup> Filii tui defecerunt,
iacent in capite omnium viarum
sicut oryx illaqueatus,
pleni indignatione Domini,
increpatione Dei tui.</span>
    <span class="versiculo"><sup>21</sup> Idcirco audi hoc, paupercula
et ebria, sed non a vino.</span>
    <span class="versiculo"><sup>22</sup> Haec dicit dominator tuus,
Dominus et Deus tuus, qui contendit pro populo suo:
&#x201c; Ecce tuli de manu tua calicem soporis,
poculum indignationis meae;
non adicies, ut bibas illum ultra.</span>
    <span class="versiculo"><sup>23</sup> Et ponam illum in manu eorum, qui te humiliaverunt
et dixerunt tibi: &#x201c;Incurvare, ut transeamus&#x201d;;
et ponebas ut terram dorsum tuum
et quasi viam transeuntibus &#x201d;.</span>
</div>
