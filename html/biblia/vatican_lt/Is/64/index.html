<div>
	<span class="capitulo">64</span>
	<span class="versiculo"><sup>1</sup> Sicut ignis succendit sarmenta,
aquam ebullire facit ignis,
ut notum facias nomen tuum inimicis tuis,
a facie tua gentes turbentur,</span>
	<span class="versiculo"><sup>2</sup> cum feceris mirabilia,
quae non sperabamus.
Descendisti, et a facie tua montes defluxerunt.</span>
	<span class="versiculo"><sup>3</sup> A saeculo non audierunt, neque aures perceperunt;
oculus non vidit Deum, absque te,
qui operaretur pro sperantibus in eum.</span>
	<span class="versiculo"><sup>4</sup> Occurris laetanti, facienti iustitiam
et his, qui in viis tuis recordantur tui.
Ecce tu iratus es, et peccavimus;
in ipsis a saeculo nos salvabimur.</span>
	<span class="versiculo"><sup>5</sup> Et facti sumus ut immundus omnes nos,
et quasi pannus inquinatus universae iustitiae nostrae;
et marcuimus quasi folium universi,
et iniquitates nostrae quasi ventus abstulerunt nos.</span>
	<span class="versiculo"><sup>6</sup> Non est qui invocet nomen tuum,
qui consurgat et adhaereat tibi,
quia abscondisti faciem tuam a nobis
et dissolvisti nos in manu iniquitatis nostrae.</span>
	<span class="versiculo"><sup>7</sup> Et nunc, Domine, pater noster es tu,
nos vero lutum; et fictor noster tu,
et opera manuum tuarum omnes nos.</span>
	<span class="versiculo"><sup>8</sup> Ne irascaris, Domine, nimis
et ne ultra memineris iniquitatis;
ecce, respice: populus tuus omnes nos.</span>
	<span class="versiculo"><sup>9</sup> Urbes sanctitatis tuae factae sunt in desertum,
Sion deserta facta est,
Ierusalem desolata est.</span>
	<span class="versiculo"><sup>10</sup> Domus sanctitatis nostrae et gloriae nostrae,
ubi laudaverunt te patres nostri,
facta est in exustionem ignis,
et omnia desiderabilia nostra versa sunt in ruinas.</span>
	<span class="versiculo"><sup>11</sup> Numquid super his continebis te, Domine,
tacebis et affliges nos vehementer?</span>
</div>
