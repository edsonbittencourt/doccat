<div>
	<span class="capitulo">3</span>
	<span class="versiculo"><sup>1</sup> Ecce enim Dominator, Dominus exercituum,
aufert a Ierusalem et a Iuda robur et praesidium,
omne robur panis et omne robur aquae,</span>
	<span class="versiculo"><sup>2</sup> fortem et virum bellatorem,
iudicem et prophetam et hariolum et senem,</span>
	<span class="versiculo"><sup>3</sup> principem super quinquaginta et honorabilem vultu
et consiliarium et sapientem magum
et prudentem incantatorem.</span>
	<span class="versiculo"><sup>4</sup> Et dabo pueros principes eorum;
et infantes dominabuntur eis.</span>
	<span class="versiculo"><sup>5</sup> Et irruet populus, vir ad virum,
unusquisque ad proximum suum:
tumultuabitur puer contra senem,
et ignobilis contra nobilem.</span>
	<span class="versiculo"><sup>6</sup> Apprehendet enim vir fratrem suum
in domo patris sui:
&#x201c; Vestimentum tibi est,
princeps esto noster,
ruina autem haec sub manu tua &#x201d;.</span>
	<span class="versiculo"><sup>7</sup> Clamabit in die illa dicens:
&#x201c; Non sum medicus,
et in domo mea non est panis neque vestimentum;
nolite constituere me principem populi &#x201d;.</span>
	<span class="versiculo"><sup>8</sup> Ruit enim Ierusalem, et Iudas concidit,
quia lingua eorum et adinventiones eorum contra Dominum,
ut provocarent oculos maiestatis eius.</span>
	<span class="versiculo"><sup>9</sup> Procacitas vultus eorum accusat eos,
et peccatum suum quasi Sodoma
praedicaverunt nec absconderunt;
vae animae eorum,
quoniam reddita sunt eis mala!</span>
	<span class="versiculo"><sup>10</sup> Dicite iusto: &#x201c; Bene! &#x201d;,
quoniam fructum adinventionum suarum comedet.</span>
	<span class="versiculo"><sup>11</sup> Vae impio in malum:
retributio enim manuum eius fiet ei!</span>
	<span class="versiculo"><sup>12</sup> Populum meum opprimit infans,
et mulieres dominantur ei.
Popule meus, qui te beatum dicunt, ipsi te decipiunt
et viam gressuum tuorum dissipant.</span>
	<span class="versiculo"><sup>13</sup> Surgit ad arguendum Dominus
et stat ad iudicandos populos.</span>
	<span class="versiculo"><sup>14</sup> Dominus ad iudicium veniet
cum senibus populi sui et principibus eius:
&#x201c; Vos enim depasti estis vineam,
et rapina pauperis in domibus vestris.</span>
	<span class="versiculo"><sup>15</sup> Quare atteritis populum meum
et facies pauperum commolitis? &#x201d;,
dicit Dominus, Deus exercituum.</span>
	<span class="versiculo"><sup>16</sup> Et dixit Dominus:
&#x201c; Pro eo quod elevatae sunt filiae Sion
et ambulaverunt extento collo et nutibus oculorum,
parvis passibus incedebant
et catenulis pedum tinniebant,</span>
	<span class="versiculo"><sup>17</sup> decalvabit Dominus verticem filiarum Sion
et Dominus crinem earum nudabit &#x201d;.</span>
	<span class="versiculo"><sup>18</sup> In die illa auferet Dominus
ornamentum calceamentorum et torques</span>
	<span class="versiculo"><sup>19</sup> et lunulas et inaures
et armillas et mitras,</span>
	<span class="versiculo"><sup>20</sup> discriminalia et periscelidas
et fascias et olfactoriola</span>
	<span class="versiculo"><sup>21</sup> et anulos et ornamenta narium,</span>
	<span class="versiculo"><sup>22</sup> mutatoria et palliola
et linteamina et marsupia,</span>
	<span class="versiculo"><sup>23</sup> specula et sindones
et vittas et pallia.</span>
	<span class="versiculo"><sup>24</sup> Et erit pro suavi odore foetor,
et pro zona funiculus,
et pro crispante crine calvitium,
et pro fascia pectorali cilicium,
stigma pro pulchritudine.</span>
	<span class="versiculo"><sup>25</sup> Viri tui gladio cadent,
et fortes tui in proelio,</span>
	<span class="versiculo"><sup>26</sup> et maerebunt atque lugebunt portae eius,
et desolata in terra sedebit.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
