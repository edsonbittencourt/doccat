<div>
    <span class="capitulo">38</span>
    <span class="versiculo"><sup>1</sup> In diebus illis aegrotavit Ezechias usque ad mortem. Et introivit ad eum Isaias filius Amos propheta et dixit ei: &#x201c; Haec dicit Dominus: Dispone domui tuae, quia morieris tu et non vives&#x201d;.</span>
    <span class="versiculo"><sup>2</sup> Et convertit Ezechias faciem suam ad parietem et oravit ad Dominum</span>
    <span class="versiculo"><sup>3</sup> et dixit: &#x201c; Obsecro, Domine; memento, quaeso, quomodo ambulaverim coram te in veritate et in corde perfecto et, quod bonum est in oculis tuis, fecerim &#x201d;. Et flevit Ezechias fletu magno.</span>
    <span class="versiculo"><sup>4</sup> Et factum est verbum Domini ad Isaiam dicens:</span>
    <span class="versiculo"><sup>5</sup> &#x201c; Vade et dic Ezechiae: &#x201c;Haec dicit Dominus, Deus David patris tui: Audivi orationem tuam, vidi lacrimas tuas; ecce ego adiciam super dies tuos quindecim annos</span>
    <span class="versiculo"><sup>6</sup> et de manu regis Assyriorum eruam te et civitatem istam et protegam hanc civitatem&#x201d;.</span>
    <span class="versiculo"><sup>7</sup> Hoc autem tibi erit signum a Domino quia faciet Dominus verbum hoc, quod locutus est:</span>
    <span class="versiculo"><sup>8</sup> Ecce ego reverti faciam umbram graduum, per quos descenderat in horologio Achaz in sole retrorsum decem gradibus &#x201d;. Et reversus est sol decem gradibus per gradus, quos descenderat.</span>
    <span class="versiculo"><sup>9</sup> Scriptura Ezechiae regis Iudae, cum aegrotasset et convaluisset de infirmitate sua:</span>
    <span class="versiculo"><sup>10</sup> &#x201c; Ego dixi: In dimidio dierum meorum
vadam ad portas inferi;
quaesivi residuum annorum meorum.</span>
    <span class="versiculo"><sup>11</sup> Dixi: Non videbo Dominum Deum in terra viventium,
non aspiciam hominem ultra
inter habitatores orbis.</span>
    <span class="versiculo"><sup>12</sup> Habitaculum meum ablatum est et abductum longe a me
quasi tabernaculum pastorum;
convolvit sicut textor vitam meam;
de stamine succidit me.
De mane usque ad vesperam confecisti me.</span>
    <span class="versiculo"><sup>13</sup> Prostratus sum usque ad mane,
quasi leo sic conterit omnia ossa mea;
de mane usque ad vesperam confecisti me.</span>
    <span class="versiculo"><sup>14</sup> Sicut pullus hirundinis, sic mussitabo,
meditabor ut columba;
attenuati sunt oculi mei
suspicientes in excelsum.
Domine, vim patior,
sponde pro me.</span>
    <span class="versiculo"><sup>15</sup> Quid dicam, aut quid respondebit mihi?
Ipse fecit!
Incedam per omnes annos meos
in amaritudine animae meae.</span>
    <span class="versiculo"><sup>16</sup> Domine, in te sperat cor meum;
vivat spiritus meus,
sana me et vivifica me;</span>
    <span class="versiculo"><sup>17</sup> ecce in pacem versa est amaritudo mea.
Tu autem eruisti animam meam
a fovea consumptionis,
proiecisti enim post tergum tuum
omnia peccata mea.</span>
    <span class="versiculo"><sup>18</sup> Quia non infernus confitebitur tibi,
neque mors laudabit te;
non exspectabunt, qui descendunt in lacum,
veritatem tuam.</span>
    <span class="versiculo"><sup>19</sup> Vivens, vivens ipse confitebitur tibi,
sicut et ego hodie;
pater filiis notam faciet veritatem tuam.</span>
    <span class="versiculo"><sup>20</sup> Domine, salvum me fac,
et ad sonum citharae cantabimus
cunctis diebus vitae nostrae
in domo Domini &#x201d;.</span>
    <span class="versiculo"><sup>21</sup> Et iussit Isaias, ut tollerent massam de ficis et cataplasmarent super vulnus, et sanaretur.</span>
    <span class="versiculo"><sup>22</sup> Et dixit Ezechias: &#x201c; Quod erit signum quia ascendam in domum Domini?&#x201d;.</span>
</div>
