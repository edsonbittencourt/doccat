<div>
    <span class="capitulo">29</span>
    <span class="versiculo"><sup>1</sup> Vae Ariel, Ariel, civitas,
quam circumdedit David!
Addite annum ad annum,
sollemnitates evolvantur;</span>
    <span class="versiculo"><sup>2</sup> et circumvallabo Ariel,
et erit maeror et maestitia,
et erit mihi quasi Ariel.</span>
    <span class="versiculo"><sup>3</sup> Et circumdabo te quasi sphaeram
et iaciam contra te aggerem
et munimenta ponam in obsidionem tuam.</span>
    <span class="versiculo"><sup>4</sup> Humiliaberis, de terra loqueris,
et de pulvere vix audietur eloquium tuum,
et erit quasi pythonis de terra vox tua,
et de humo eloquium tuum mussitabit.</span>
    <span class="versiculo"><sup>5</sup> Et erit sicut pulvis tenuis multitudo superborum tuorum,
et sicut palea volans multitudo fortium.
Eritque repente confestim,</span>
    <span class="versiculo"><sup>6</sup> a Domino exercituum visitaberis
in tonitruo et commotione terrae,
magno fragore, turbine et tempestate
et flamma ignis devorantis.</span>
    <span class="versiculo"><sup>7</sup> Et erit sicut somnium visionis nocturnae
multitudo omnium gentium, quae dimicant contra Ariel,
et omnes, qui pugnant contra eam et contra munimenta eius et oppressores eius;</span>
    <span class="versiculo"><sup>8</sup> Et sicut somniat esuriens, et ecce comedit,
cum autem fuerit expergefactus, vacua est anima eius;
et sicut somniat sitiens, et ecce bibit
et, postquam fuerit expergefactus, lassus adhuc sitit,
et anima eius vacua est,
sic erit multitudo omnium gentium
dimicantium contra montem Sion.</span>
    <span class="versiculo"><sup>9</sup> Obstupescite et admiramini,
excaecamini et caeci estote,
inebriamini et non a vino,
vacillate et non ab ebrietate.</span>
    <span class="versiculo"><sup>10</sup> Quoniam miscuit vobis Dominus spiritum soporis,
clausit oculos vestros
et capita vestra operuit.</span>
    <span class="versiculo"><sup>11</sup> Et erit vobis visio omnis sicut verba libri signati; quem cum dederint scienti litteras dicentes: &#x201c; Lege istum &#x201d;, respondebit: &#x201c; Non possum, signatus est enim &#x201d;.</span>
    <span class="versiculo"><sup>12</sup> Et dabitur liber nescienti litteras diceturque ei: &#x201c; Lege &#x201d;, et respondebit: &#x201c; Nescio litteras &#x201d;.</span>
    <span class="versiculo"><sup>13</sup> Et dixit Dominus:
&#x201c; Eo quod appropinquat populus iste ore suo
et labiis suis glorificat me,
cor autem eius longe est a me,
et est timor eorum erga me
velut mandatum hominum perceptum,</span>
    <span class="versiculo"><sup>14</sup> ideo ecce ego addam ut admirationem faciam
populo huic miraculo grandi et stupendo:
peribit sapientia sapientium eius,
et prudentia prudentium eius abscondetur &#x201d;.</span>
    <span class="versiculo"><sup>15</sup> Vae, qui profunde a Domino
consilium abscondunt,
quorum sunt in tenebris opera, et dicunt:
&#x201c; Quis videt nos, et quis novit nos? &#x201d;.</span>
    <span class="versiculo"><sup>16</sup> Perversa cogitatio vestra!
Numquid quasi lutum reputabitur figulus,
ut dicat opus factori suo:
&#x201c; Non fecisti me &#x201d;;
et figmentum dicat fictori suo:
&#x201c; Non intellegis &#x201d;?</span>
    <span class="versiculo"><sup>17</sup> Nonne adhuc in modico et in brevi convertetur Libanus in hortum,
et hortus in saltum reputabitur?</span>
    <span class="versiculo"><sup>18</sup> Et audient in die illa surdi verba libri,
et de tenebris et caligine oculi caecorum videbunt.</span>
    <span class="versiculo"><sup>19</sup> Et addent mites in Domino laetitiam,
et pauperrimi hominum in Sancto Israel exsultabunt;</span>
    <span class="versiculo"><sup>20</sup> quoniam defecit, qui praevalebat,
consummatus est illusor,
et succisi sunt omnes, qui vigilabant super iniquitatem,</span>
    <span class="versiculo"><sup>21</sup> qui peccare faciebant homines in verbo
et arguentem in porta supplantabant
et deiecerunt inanibus verbis iustum.</span>
    <span class="versiculo"><sup>22</sup> Propter hoc haec dicit Dominus
ad domum Iacob, qui redemit Abraham:
&#x201c; Non modo confundetur Iacob,
nec modo vultus eius erubescet;</span>
    <span class="versiculo"><sup>23</sup> sed, cum viderit opera manuum mearum,
in medio sui sanctificabunt nomen meum
et sanctificabunt Sanctum Iacob
et Deum Israel pavebunt,</span>
    <span class="versiculo"><sup>24</sup> et scient errantes spiritu sapientiam,
et mussitatores discent doctrinam &#x201d;.</span>
</div>
