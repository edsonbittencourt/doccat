<div>
	<span class="capitulo">28</span>
	<span class="versiculo"><sup>1</sup> Vae coronae superbiae ebriorum Ephraim
et flori decidenti gloriae maiestatis eius,
qui erant in vertice vallis pinguissimae,
errantes a vino!</span>
	<span class="versiculo"><sup>2</sup> Ecce validus et fortis Domino
sicut impetus grandinis, turbo confringens,
sicut impetus aquarum multarum inundantium,
et deiciet in terram violenter.</span>
	<span class="versiculo"><sup>3</sup> Pedibus conculcabitur
corona superbiae ebriorum Ephraim;</span>
	<span class="versiculo"><sup>4</sup> et erit flos decidens gloriae maiestatis eius,
qui est super verticem vallis pinguium,
quasi ficus praecox ante messem,
quam quis, ut viderit,
manu statim arreptam devorabit.</span>
	<span class="versiculo"><sup>5</sup> In die illa erit Dominus exercituum
corona gloriae
et sertum maiestatis
residuo populi sui</span>
	<span class="versiculo"><sup>6</sup> et spiritus iudicii
sedenti ad iudicandum
et fortitudo
vertentibus proelium usque ad portam.</span>
	<span class="versiculo"><sup>7</sup> Verum hi quoque prae vino vacillant
et prae ebrietate nutant;
sacerdos et propheta vacillant prae ebrietate,
absorpti sunt a vino,
nutant in ebrietate,
vacillant in visione,
fluctuant in iudicio.</span>
	<span class="versiculo"><sup>8</sup> Omnes enim mensae repletae sunt vomitu sordiumque,
ita ut non esset ultra locus.</span>
	<span class="versiculo"><sup>9</sup> Quem docebit scientiam?
Et quem intellegere faciet auditum?
Ablactatos a lacte,
avulsos ab uberibus.</span>
	<span class="versiculo"><sup>10</sup> Etenim praeceptum ad praeceptum, praeceptum ad praeceptum,
regula ad regulam, regula ad regulam,
modicum ibi, modicum ibi.</span>
	<span class="versiculo"><sup>11</sup> Balbis enim labiis et lingua altera
loquetur ad populum istum,</span>
	<span class="versiculo"><sup>12</sup> cui dixerat: &#x201c; Haec requies, reficite lassum;
et hoc est refrigerium &#x201d;.
Et noluerunt audire.</span>
	<span class="versiculo"><sup>13</sup> Et erit eis verbum Domini:
&#x201c; Praeceptum ad praeceptum, praeceptum ad praeceptum,
regula ad regulam, regula ad regulam,
modicum ibi, modicum ibi &#x201d;,
ut vadant et cadant retrorsum et conterantur
et illaqueentur et capiantur.</span>
	<span class="versiculo"><sup>14</sup> Propter hoc audite verbum Domini,
viri illusores, qui dominamini super populum meum,
qui est in Ierusalem.</span>
	<span class="versiculo"><sup>15</sup> Dixistis enim: &#x201c; Percussimus foedus cum morte
et cum inferno fecimus pactum;
flagellum inundans cum transierit,
non veniet super nos,
quia posuimus mendacium spem nostram
et in fallacia absconditi sumus &#x201d;.</span>
	<span class="versiculo"><sup>16</sup> Idcirco haec dicit Dominus Deus:
&#x201c; Ecce ego fundamentum ponam in Sion, lapidem,
lapidem probatum, angularem, pretiosum, fundatum;
qui crediderit, non turbabitur.</span>
	<span class="versiculo"><sup>17</sup> Et ponam iudicium tamquam normam
et iustitiam tamquam perpendiculum;
et subvertet grando spem mendacii,
et latibulum aquae inundabunt.</span>
	<span class="versiculo"><sup>18</sup> Et delebitur foedus vestrum cum morte,
et pactum vestrum cum inferno non stabit;
flagellum inundans cum transierit,
eritis ei in conculcationem.</span>
	<span class="versiculo"><sup>19</sup> Quandocumque pertransierit, tollet vos;
quoniam mane diluculo pertransibit,
in die et in nocte,
et erit tantummodo horrendum intellegere auditum &#x201d;.</span>
	<span class="versiculo"><sup>20</sup> Coangustatum est enim stratum, ut quis se extendat,
et pallium brevius, ut quis se operire possit.</span>
	<span class="versiculo"><sup>21</sup> Sicut enim in monte Pharasim stabit Dominus,
sicut in valle, quae est in Gabaon, irascetur,
ut faciat opus suum, novum opus suum,
ut operetur operationem suam,
peregrinam operationem suam.</span>
	<span class="versiculo"><sup>22</sup> Et nunc nolite illudere,
ne forte constringantur vincula vestra;
decretum enim destructionis audivi
a Domino, Deo exercituum,
super universam terram.</span>
	<span class="versiculo"><sup>23</sup> Auribus percipite et audite vocem meam,
attendite et audite eloquium meum.</span>
	<span class="versiculo"><sup>24</sup> Numquid tota die arat arans, ut serat,
proscindit et sarrit humum suam?</span>
	<span class="versiculo"><sup>25</sup> Nonne, cum adaequaverit faciem eius,
spargit nigellam et serit cuminum,
ponit triticum et hordeum
et far in finibus suis?</span>
	<span class="versiculo"><sup>26</sup> Erudit enim illum recte,
Deus suus docet illum.</span>
	<span class="versiculo"><sup>27</sup> Non enim in serris trituratur nigella,
nec rota plaustri super cuminum circuit;
sed in virga excutitur nigella,
et cuminum in baculo.</span>
	<span class="versiculo"><sup>28</sup> Numquid comminuitur triticum?
Verum non in perpetuum triturans triturabit illum,
neque vexabit eum rota plaustri,
nec ungulis suis comminuet eum.</span>
	<span class="versiculo"><sup>29</sup> Et hoc a Domino, Deo exercituum, exivit;
mirabile fecit consilium,
magnificavit sapientiam.</span>
</div>
