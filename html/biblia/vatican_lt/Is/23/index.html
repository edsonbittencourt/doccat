<div>
    <span class="capitulo">23</span>
    <span class="versiculo"><sup>1</sup> Oraculum Tyri.
Ululate, naves Tharsis,
quia vastatum est refugium vestrum;
cum redirent de terra Cetthim, revelatum est eis.</span>
    <span class="versiculo"><sup>2</sup> Obstupescite, qui habitatis in insula;
negotiatores Sidonis
transfretantes mare repleverunt te.</span>
    <span class="versiculo"><sup>3</sup> In aquis multis semen Nili,
messis fluminis fruges eius;
et facta est negotiatio gentium.</span>
    <span class="versiculo"><sup>4</sup> Erubesce, Sidon, ait enim mare,
fortitudo maris, dicens:
&#x201c; Non parturivi et non peperi;
et non enutrivi iuvenes
nec virgines educavi &#x201d;.</span>
    <span class="versiculo"><sup>5</sup> Cum auditum fuerit in Aegypto,
dolebunt cum audierint de Tyro.</span>
    <span class="versiculo"><sup>6</sup> Transite ad Tharsis,
ululate, qui habitatis in insula.</span>
    <span class="versiculo"><sup>7</sup> Estne vestra haec, quae gloriabatur?
A diebus pristinis antiquitas eius.
Ducebant eam pedes sui longe
ad peregrinandum.</span>
    <span class="versiculo"><sup>8</sup> Quis cogitavit hoc
super Tyrum quondam coronatam,
cuius negotiatores principes,
institores eius incliti terrae?</span>
    <span class="versiculo"><sup>9</sup> Dominus exercituum cogitavit hoc,
ut detraheret superbiam omnis gloriae
et viles faceret universos inclitos terrae.</span>
    <span class="versiculo"><sup>10</sup> Excole terram tuam sicut litus Nili,
filia Tharsis, iam non est portus.</span>
    <span class="versiculo"><sup>11</sup> Manum suam extendit super mare,
conturbavit regna.
Dominus mandavit adversus Chanaan,
ut contereret munimenta eius,</span>
    <span class="versiculo"><sup>12</sup> et dixit: &#x201c; Non adicies ultra ut glorieris,
violata virgo filia Sidonis;
in Cetthim consurgens transfreta:
ibi quoque non erit requies tibi &#x201d;.</span>
    <span class="versiculo"><sup>13</sup> Ecce terra Chaldaeorum:
talis populus non fuit;
Assyria fundavit eam pro feris.
Erexerunt turres suas;
suffoderunt domos eius,
posuerunt eam in ruinam.</span>
    <span class="versiculo"><sup>14</sup> Ululate, naves Tharsis,
quia devastatum est praesidium vestrum.</span>
    <span class="versiculo"><sup>15</sup> Et erit in die illa: in oblivione erit Tyrus septuaginta annis, sicut dies regis unius. Post septuaginta autem annos erit Tyro iuxta canticum meretricis:</span>
    <span class="versiculo"><sup>16</sup> &#x201c; Sume citharam, circui civitatem,
meretrix oblivioni tradita;
bene cane, frequenta canticum,
ut memoria tui sit &#x201d;.</span>
    <span class="versiculo"><sup>17</sup> Et erit: post septuaginta annos visitabit Dominus Tyrum, et redibit ad mercedes suas et rursum fornicabitur cum universis regnis terrae super faciem terrae.</span>
    <span class="versiculo"><sup>18</sup> Et erunt negotiatio eius et merces eius sanctificatae Domino; non condentur neque reponentur, quia his, qui habitaverint coram Domino, erit negotiatio eius, ut manducent in saturitate et vestiantur splendide.</span>
</div>
