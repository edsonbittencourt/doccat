<div>
    <span class="capitulo">54</span>
    <span class="versiculo"><sup>1</sup> Exsulta, sterilis, quae non peperisti,
laetare, gaude, quae non parturisti,
quoniam multi sunt filii desertae
magis quam filii nuptae, dicit Dominus.</span>
    <span class="versiculo"><sup>2</sup> Dilata locum tentorii tui
et pelles tabernaculorum tuorum extende, ne parcas;
longos fac funiculos tuos
et clavos tuos consolida.</span>
    <span class="versiculo"><sup>3</sup> Ad dexteram enim et ad laevam penetrabis,
et semen tuum hereditabit gentes,
quae civitates desertas inhabitabunt.</span>
    <span class="versiculo"><sup>4</sup> Noli timere, quia non confunderis,
neque erubescas, quia non te pudebit;
nam confusionis adulescentiae tuae oblivisceris
et opprobrii viduitatis tuae non recordaberis amplius.</span>
    <span class="versiculo"><sup>5</sup> Qui enim fecit te, erit sponsus tuus,
Dominus exercituum nomen eius;
et redemptor tuus Sanctus Israel,
Deus omnis terrae vocabitur.</span>
    <span class="versiculo"><sup>6</sup> Quia ut mulierem derelictam et maerentem spiritu
vocavit te Dominus,
et uxorem ab adulescentia abiectam
dixit Deus tuus.</span>
    <span class="versiculo"><sup>7</sup> Ad punctum in modico dereliqui te
et in miserationibus magnis congregabo te.</span>
    <span class="versiculo"><sup>8</sup> In momento indignationis
abscondi faciem meam parumper a te
et in misericordia sempiterna misertus sum tui,
dixit redemptor tuus Dominus.</span>
    <span class="versiculo"><sup>9</sup> Sicut in diebus Noe istud mihi est,
cui iuravi, ne inducerem aquas Noe ultra supra terram;
sic iuravi, ut non irascar tibi
et non increpem te.</span>
    <span class="versiculo"><sup>10</sup> Montes enim recedent,
et colles movebuntur,
misericordia autem mea non recedet a te,
et foedus pacis meae non movebitur,
dixit miserator tuus Dominus.</span>
    <span class="versiculo"><sup>11</sup> Paupercula, tempestate convulsa absque ulla consolatione,
ecce ego sternam super carbunculos lapides tuos
et fundabo te in sapphiris;</span>
    <span class="versiculo"><sup>12</sup> et ponam iaspidem propugnacula tua
et portas tuas in lapides pretiosos
et omnes terminos tuos in lapides desiderabiles.</span>
    <span class="versiculo"><sup>13</sup> Universi filii tui erunt discipuli Domini,
et magna erit pax filiis tuis;</span>
    <span class="versiculo"><sup>14</sup> in iustitia fundaberis.
Procul eris ab oppressione, quia non timebis,
et a pavore, quia non appropinquabit tibi.</span>
    <span class="versiculo"><sup>15</sup> Ecce, si impetus fiet, non erit ex me; qui impetum fecerit in te, cadet contra te.</span>
    <span class="versiculo"><sup>16</sup> Ecce, ego creavi fabrum
sufflantem in igne prunas
et proferentem vas in opus suum;
et ego creavi etiam vastatorem ad disperdendum.</span>
    <span class="versiculo"><sup>17</sup> Omne vas, quod fictum est contra te, frustra erit.
Et omnem linguam insurgentem tibi in iudicio confutabis:
haec est hereditas servorum Domini
et iustitia eorum ex me, dicit Dominus.</span>
</div>
