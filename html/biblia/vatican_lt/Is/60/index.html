<div>
	<span class="capitulo">60</span>
	<span class="versiculo"><sup>1</sup> Surge, illuminare, quia venit lumen tuum,
et gloria Domini super te orta est.</span>
	<span class="versiculo"><sup>2</sup> Quia ecce tenebrae operient terram
et caligo populos;
super te autem orietur Dominus,
et gloria eius in te videbitur.</span>
	<span class="versiculo"><sup>3</sup> Et ambulabunt gentes in lumine tuo,
et reges in splendore ortus tui.</span>
	<span class="versiculo"><sup>4</sup> Leva in circuitu oculos tuos et vide:
omnes isti congregati sunt, venerunt tibi;
filii tui de longe veniunt,
et filiae tuae in ulnis gestantur.</span>
	<span class="versiculo"><sup>5</sup> Tunc videbis et illuminaberis,
et palpitabit et dilatabitur cor tuum,
quia confluet ad te multitudo maris,
fortitudo gentium veniet tibi;</span>
	<span class="versiculo"><sup>6</sup> inundatio camelorum operiet te,
dromedarii Madian et Epha;
omnes de Saba venient,
aurum et tus deferentes
et laudem Domini annuntiantes.</span>
	<span class="versiculo"><sup>7</sup> Omne pecus Cedar congregabitur tibi,
arietes Nabaioth ministrabunt tibi;
offerentur super placabili altari meo,
et domum gloriae meae glorificabo.</span>
	<span class="versiculo"><sup>8</sup> Quae sunt istae, quae ut nubes volant,
et quasi columbae ad fenestras suas?</span>
	<span class="versiculo"><sup>9</sup> Me enim insulae exspectabunt,
et in principio naves Tharsis,
ut adducant filios tuos de longe,
argentum eorum et aurum eorum cum eis,
nomini Domini Dei tui et Sancto Israel,
quia glorificavit te.</span>
	<span class="versiculo"><sup>10</sup> Et aedificabunt filii peregrinorum muros tuos,
et reges eorum ministrabunt tibi;
in indignatione enim mea percussi te,
sed in beneplacito meo misertus sum tui.</span>
	<span class="versiculo"><sup>11</sup> Et aperientur portae tuae iugiter,
die ac nocte non claudentur,
ut afferatur ad te fortitudo gentium,
et reges earum adducantur.</span>
	<span class="versiculo"><sup>12</sup> Gens enim et regnum, quae non servierint tibi, peribunt,
et gentes vastitate vastabuntur.</span>
	<span class="versiculo"><sup>13</sup> Gloria Libani ad te veniet,
cupressus, ulmus et abies simul,
ad ornandum locum sanctuarii mei;
et locum pedum meorum glorificabo.</span>
	<span class="versiculo"><sup>14</sup> Et venient ad te curvi filii eorum, qui humiliaverunt te,
et adorabunt vestigia pedum tuorum omnes, qui detrahebant tibi, et vocabunt te Civitatem Domini,
Sion Sancti Israel.</span>
	<span class="versiculo"><sup>15</sup> Pro eo quod fuisti derelicta et odio habita,
et non erat qui per te transiret,
ponam te in superbiam saeculorum,
gaudium in generationem et generationem;</span>
	<span class="versiculo"><sup>16</sup> et suges lac gentium
et mamilla regum lactaberis
et scies quia ego Dominus salvator tuus,
et redemptor tuus Fortis Iacob.</span>
	<span class="versiculo"><sup>17</sup> Pro aere afferam aurum
et pro ferro afferam argentum
et pro lignis aes
et pro lapidibus ferrum;
et ponam custodes tuos pacem
et praepositos tuos iustitiam.</span>
	<span class="versiculo"><sup>18</sup> Non audietur ultra violentia in terra tua,
vastitas et contritio in terminis tuis;
et vocabis Salutem muros tuos
et portas tuas Laudem.</span>
	<span class="versiculo"><sup>19</sup> Non erit tibi amplius sol ad lucendum per diem,
nec splendor lunae illuminabit te,
sed erit tibi Dominus in lucem sempiternam,
et Deus tuus in gloriam tuam.</span>
	<span class="versiculo"><sup>20</sup> Non occidet ultra sol tuus,
et luna tua non minuetur,
quia erit tibi Dominus in lucem sempiternam,
et complebuntur dies luctus tui.</span>
	<span class="versiculo"><sup>21</sup> Populus autem tuus omnes iusti;
in perpetuum hereditabunt terram,
germen plantationis meae,
opus manus meae ad glorificandum.</span>
	<span class="versiculo"><sup>22</sup> Minimus erit in mille,
et parvulus in gentem fortem.
Ego Dominus in tempore eius subito faciam istud.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
