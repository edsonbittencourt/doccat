<div>
	<span class="capitulo">2</span>
	<span class="versiculo"><sup>1</sup> Verbum, quod vidit Isaias filius Amos super Iudam et Ierusalem.</span>
	<span class="versiculo"><sup>2</sup> Et erit in novissimis diebus
praeparatus mons domus Domini in vertice montium,
et elevabitur super colles;
et fluent ad eum omnes gentes.</span>
	<span class="versiculo"><sup>3</sup> Et ibunt populi multi et dicent:
&#x201c; Venite, et ascendamus ad montem Domini,
ad domum Dei Iacob,
ut doceat nos vias suas,
et ambulemus in semitis eius &#x201d;;
quia de Sion exibit lex,
et verbum Domini de Ierusalem.</span>
	<span class="versiculo"><sup>4</sup> Et iudicabit gentes
et arguet populos multos;
et conflabunt gladios suos in vomeres
et lanceas suas in falces;
non levabit gens contra gentem gladium,
nec exercebuntur ultra ad proelium.</span>
	<span class="versiculo"><sup>5</sup> Domus Iacob, venite,
et ambulemus in lumine Domini.</span>
	<span class="versiculo"><sup>6</sup> Proiecisti enim populum tuum, domum Iacob,
quia repleti sunt hariolis orientalibus
et augures habuerunt ut Philisthim
et manus alienis porrigunt.</span>
	<span class="versiculo"><sup>7</sup> Repleta est terra eius argento et auro,
et non est finis thesaurorum eius;</span>
	<span class="versiculo"><sup>8</sup> et repleta est terra eius equis,
et innumerabiles quadrigae eius;
et repleta est terra eius idolis:
opus manuum suarum adoraverunt,
quod fecerunt digiti eorum.</span>
	<span class="versiculo"><sup>9</sup> Et incurvavit se homo,
et humiliatus est vir:
ne dimittas eis.</span>
	<span class="versiculo"><sup>10</sup> Ingredere in petram, abscondere in pulvere
a facie timoris Domini et a gloria maiestatis eius.</span>
	<span class="versiculo"><sup>11</sup> Oculi sublimes hominis humiliabuntur,
et incurvabitur altitudo virorum;
exaltabitur autem Dominus solus in die illa.</span>
	<span class="versiculo"><sup>12</sup> Quia dies Domini exercituum
super omnem superbum et excelsum
et super omnem arrogantem, et humiliabitur;</span>
	<span class="versiculo"><sup>13</sup> et super omnes cedros Libani sublimes et erectas
et super omnes quercus Basan</span>
	<span class="versiculo"><sup>14</sup> et super omnes montes excelsos
et super omnes colles elevatos</span>
	<span class="versiculo"><sup>15</sup> et super omnem turrim excelsam
et super omnem murum munitum</span>
	<span class="versiculo"><sup>16</sup> et super omnes naves Tharsis
et super omnia navigia pulchra.</span>
	<span class="versiculo"><sup>17</sup> Et incurvabitur sublimitas hominum,
et humiliabitur altitudo virorum;
et elevabitur Dominus solus in die illa,</span>
	<span class="versiculo"><sup>18</sup> et idola penitus conterentur.</span>
	<span class="versiculo"><sup>19</sup> Et introibunt in speluncas petrarum
et in voragines terrae
a facie formidinis Domini et a gloria maiestatis eius,
cum surrexerit percutere terram.</span>
	<span class="versiculo"><sup>20</sup> In die illa proiciet homo idola sua argentea et simulacra sua aurea, quae fecerat sibi, ut adoraret, ad talpas et vespertiliones.</span>
	<span class="versiculo"><sup>21</sup> Et ingredietur scissuras petrarum et cavernas saxorum a facie formidinis Domini et a gloria maiestatis eius, cum surrexerit percutere terram.</span>
	<span class="versiculo"><sup>22</sup> Quiescite ergo ab homine, cuius spiritus in naribus eius. Quanti enim aestimabitur ipse?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
