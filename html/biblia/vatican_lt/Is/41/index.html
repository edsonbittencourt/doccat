<div>
    <span class="capitulo">41</span>
    <span class="versiculo"><sup>1</sup> Taceant ante me insulae,
et gentes renovent fortitudinem;
accedant et tunc loquantur,
simul ad iudicium propinquemus.</span>
    <span class="versiculo"><sup>2</sup> Quis suscitavit ab oriente eum,
cuius gressum sequitur iustitia?
Dabit in conspectu eius gentes
et subiciet ei reges,
quos reddet quasi pulverem gladius eius,
sicut stipulam vento raptam arcus eius.</span>
    <span class="versiculo"><sup>3</sup> Persequetur eos, transibit in pace;
semita sub pedibus eius non apparebit.</span>
    <span class="versiculo"><sup>4</sup> Quis operatus est et fecit,
vocans generationes ab exordio?
Ego Dominus, primus
et cum novissimis ego sum.</span>
    <span class="versiculo"><sup>5</sup> Viderunt insulae et timuerunt,
extrema terrae obstupuerunt,
appropinquaverunt et accesserunt.</span>
    <span class="versiculo"><sup>6</sup> Unusquisque proximo suo auxiliabitur
et fratri suo dicet: &#x201c; Confortare &#x201d;.</span>
    <span class="versiculo"><sup>7</sup> Confortabit faber aurificem,
percutiens malleo eum, qui cudit,
dicens de glutino: &#x201c; Bonum est &#x201d;;
et roborat eum clavis,
ut non moveatur.</span>
    <span class="versiculo"><sup>8</sup> Tu autem, Israel, serve meus,
Iacob, quem elegi,
semen Abraham amici mei,</span>
    <span class="versiculo"><sup>9</sup> quem apprehendi ab extremis terrae,
et a longinquis eius vocavi te
et dixi tibi: &#x201c; Servus meus es tu;
elegi te et non abieci te &#x201d;.</span>
    <span class="versiculo"><sup>10</sup> Ne timeas, quia ego tecum sum;
ne declines, quia ego Deus tuus:
confortabo te et auxiliabor tibi
et sustentabo te dextera iustitiae meae.</span>
    <span class="versiculo"><sup>11</sup> Ecce confundentur et erubescent
omnes, qui irascuntur adversum te;
erunt quasi non sint
et peribunt viri, qui contradicunt tibi.</span>
    <span class="versiculo"><sup>12</sup> Quaeres eos et non invenies
viros, qui rixantur tecum;
erunt quasi non sint et veluti nihilum,
viri bellantes adversum te.</span>
    <span class="versiculo"><sup>13</sup> Quia ego Dominus Deus tuus
apprehendens manum tuam
dicensque tibi: &#x201c; Ne timeas;
ego auxiliabor tibi.</span>
    <span class="versiculo"><sup>14</sup> Noli timere, vermis Iacob,
homines ex Israel.
Ego auxiliabor tibi &#x201d;, dicit Dominus
et redemptor tuus, Sanctus Israel.</span>
    <span class="versiculo"><sup>15</sup> Ecce posui te quasi plaustrum triturans novum,
habens rostra serrantia.
Triturabis montes et comminues
et colles quasi pulverem pones.</span>
    <span class="versiculo"><sup>16</sup> Ventilabis eos, et ventus tollet eos,
et turbo disperget eos;
et tu exsultabis in Domino,
in Sancto Israel laetaberis.</span>
    <span class="versiculo"><sup>17</sup> Egeni et pauperes quaerunt aquas, et non sunt,
lingua eorum siti aruit.
Ego, Dominus, exaudiam eos,
Deus Israel non derelinquam eos.</span>
    <span class="versiculo"><sup>18</sup> Aperiam in decalvatis collibus flumina
et in medio vallium fontes;
ponam desertum in stagna aquarum
et terram aridam in rivos aquarum.</span>
    <span class="versiculo"><sup>19</sup> Plantabo in deserto cedrum,
acaciam et myrtum et lignum olivae;
ponam in solitudine abietem,
ulmum et cupressum simul,</span>
    <span class="versiculo"><sup>20</sup> ut videant et sciant
et recogitent et intellegant pariter
quia manus Domini fecit hoc,
et Sanctus Israel creavit illud.</span>
    <span class="versiculo"><sup>21</sup> Proferte causam vestram, dicit Dominus;
afferte, si quid firmum habetis, dixit Rex Iacob.</span>
    <span class="versiculo"><sup>22</sup> Accedant et nuntient nobis, quaecumque ventura sunt.
Priora, quae fuerunt, nuntiate,
ut ponamus cor nostrum et sciamus novissima eorum;
et, quae ventura sunt, indicate nobis.</span>
    <span class="versiculo"><sup>23</sup> Annuntiate, quae ventura sunt in futurum,
ut sciamus quia dii estis vos;
bene quoque aut male facite,
ut inspiciamus et videamus simul.</span>
    <span class="versiculo"><sup>24</sup> Ecce vos estis nihilum,
et opus vestrum nihil valet;
abominatio est, qui eligit vos.</span>
    <span class="versiculo"><sup>25</sup> Suscitavi ab aquilone,
et venit ab ortu solis;
vocavi eum nomine;
et conculcabit potentes quasi lutum
et velut plastes calcans humum.</span>
    <span class="versiculo"><sup>26</sup> Quis annuntiavit ab exordio, ut sciamus,
et a principio, ut dicamus: &#x201c; Iustum est &#x201d;?
Non est neque annuntians neque praedicens
neque audiens sermones vestros.</span>
    <span class="versiculo"><sup>27</sup> Primus ad Sion: Ecce adsunt;
et Ierusalem laeta nuntiantem do.</span>
    <span class="versiculo"><sup>28</sup> Et vidi, et nemo erat,
ex istis nullus consiliator,
ut, si eos interrogarem,
responderent verbum.</span>
    <span class="versiculo"><sup>29</sup> Ecce omnes iniquitas,
vana opera eorum;
ventus et inane
simulacra eorum.</span>
</div>
