<div>
	<span class="capitulo">30</span>
	<span class="versiculo"><sup>1</sup> &#x201c; Vae, filii desertores, dicit Dominus,
eo quod facitis consilium et non ex me,
et pactum statuitis et non per spiritum meum,
ut addatis peccatum super peccatum!</span>
	<span class="versiculo"><sup>2</sup> Qui ambulatis, ut descendatis in Aegyptum,
et os meum non interrogastis,
sperantes auxilium in fortitudine pharaonis
et habentes fiduciam in umbra Aegypti.</span>
	<span class="versiculo"><sup>3</sup> Et erit vobis fortitudo pharaonis in confusionem,
et fiducia sub umbra Aegypti in ignominiam.</span>
	<span class="versiculo"><sup>4</sup> Cum fuerint enim in Tani principes tui,
et nuntii tui usque ad Hanes pervenerint,</span>
	<span class="versiculo"><sup>5</sup> omnes confundentur
super populo, qui eis prodesse non potest;
non erit in auxilium et in utilitatem sed in confusionem et opprobrium &#x201d;.</span>
	<span class="versiculo"><sup>6</sup> Oraculum iumentorum Nageb.
In terra tribulationis et angustiae,
leaenae et leonis rugientis,
viperae et draconis volantis
portant super umeros iumentorum divitias suas
et super gibbum camelorum thesauros suos
ad populum, qui eis prodesse non poterit.</span>
	<span class="versiculo"><sup>7</sup> Aegyptus enim frustra et vane auxiliabitur;
ideo vocavi Rahab otiosam.</span>
	<span class="versiculo"><sup>8</sup> Nunc ingredere, scribe coram eis super buxum
et in libro diligenter exara illud,
et erit in posterum
in testimonium usque in aeternum.</span>
	<span class="versiculo"><sup>9</sup> Populus enim rebellis est,
et filii mendaces,
filii nolentes audire legem Domini;</span>
	<span class="versiculo"><sup>10</sup> qui dicunt videntibus: &#x201c; Nolite videre &#x201d;
et aspicientibus: &#x201c; Nolite aspicere nobis ea, quae recta sunt;
loquimini nobis placentia, aspicite nobis illusiones.</span>
	<span class="versiculo"><sup>11</sup> Recedite a via, declinate a semita,
tollite a facie nostra Sanctum Israel &#x201d;.</span>
	<span class="versiculo"><sup>12</sup> Propterea haec dicit Sanctus Israel:
&#x201c; Pro eo quod reprobastis verbum hoc
et sperastis in perversitatem et in perfidiam
et innixi estis super eis,</span>
	<span class="versiculo"><sup>13</sup> propterea erit vobis iniquitas haec
sicut interruptio cadens, locus tumens in muro excelso,
cuius confractio subito, dum non speratur,
venit improviso;</span>
	<span class="versiculo"><sup>14</sup> et comminuetur, sicut conteritur lagoena figuli,
contritione absque misericordia,
et non invenietur de fragmentis eius testa,
in qua capiatur igniculus de incendio,
aut hauriatur aqua de fovea &#x201d;.</span>
	<span class="versiculo"><sup>15</sup> Quia haec dixit Dominus Deus, Sanctus Israel:
&#x201c; In conversione et quiete salvi eritis;
in silentio et in spe erit fortitudo vestra &#x201d;.
Et noluistis 16 et dixistis:
&#x201c; Nequaquam, sed super equis fugiemus &#x201d;,
ideo fugietis;
et: &#x201c; Super veloces ascendemus &#x201d;,
ideo veloces erunt, qui persequentur vos.</span>
	<span class="versiculo"><sup>17</sup> Mille pavebunt a facie terroris unius,
et a facie terroris quinque fugietis,
donec relinquamini
quasi malus in vertice montis
et quasi signum super collem.</span>
	<span class="versiculo"><sup>18</sup> Propterea exspectat Dominus, ut misereatur vestri,
et ideo exaltabitur parcens vobis,
quia Deus iudicii Dominus;
beati omnes, qui exspectant eum.</span>
	<span class="versiculo"><sup>19</sup> Nam, popule Sion, qui habitas in Ierusalem,
plorans nequaquam plorabis:
miserans miserebitur tui ad vocem clamoris tui;
statim ut audierit, respondebit tibi.</span>
	<span class="versiculo"><sup>20</sup> Et dabit vobis Dominus
panem angustiae et aquam afflictionis,
sed non amplius avolabit a te doctor tuus;
et erunt oculi tui videntes praeceptorem tuum,</span>
	<span class="versiculo"><sup>21</sup> et aures tuae audient verbum post tergum monentis:
&#x201c; Haec via, ambulate in ea &#x201d;,
si declinaveritis ad dexteram vel ad sinistram.</span>
	<span class="versiculo"><sup>22</sup> Et contaminabis laminas sculptilium argentorum tuorum
et vestimentum conflatilis aurei tui;
disperges ea sicut immunditiam menstruatae.
&#x201c; Egredere &#x201d; dices ei.</span>
	<span class="versiculo"><sup>23</sup> Et dabit pluviam semini tuo,
quod seminaveris in terra,
et panis frugum terrae erit uberrimus et pinguis;
pascetur pecus tuum in die illo, agnus in pascuis spatiosis,</span>
	<span class="versiculo"><sup>24</sup> et boves tui et asini, qui operantur terram,
commixtum migma comedent
ventilatum in pala et ventilabro.</span>
	<span class="versiculo"><sup>25</sup> Et erunt super omnem montem excelsum
et super omnem collem elevatum
rivi currentium aquarum
in die interfectionis multorum,
cum ceciderint turres.</span>
	<span class="versiculo"><sup>26</sup> Et erit lux lunae sicut lux solis,
et lux solis erit septempliciter sicut lux septem dierum
in die, qua alligaverit Dominus vulnus populi sui
et percussuram plagae eius sanaverit.</span>
	<span class="versiculo"><sup>27</sup> Ecce nomen Domini venit de longinquo,
ardens furor eius, et gravis eius fragor;
labia eius repleta sunt indignatione,
et lingua eius quasi ignis devorans.</span>
	<span class="versiculo"><sup>28</sup> Spiritus eius velut torrens inundans,
usque ad collum pertingens,
ad cribrandas gentes in cribro funesto,
et frenum dolosum in maxillis populorum.</span>
	<span class="versiculo"><sup>29</sup> Canticum erit vobis
sicut nox sanctificatae sollemnitatis,
et laetitia cordis
sicut eius, qui ad sonum tibiae pergit
in montem Domini,
ad petram Israel.</span>
	<span class="versiculo"><sup>30</sup> Et auditam faciet Dominus
gloriam vocis suae
et terrorem brachii sui
ostendet in comminatione furoris
et flamma ignis devorantis,
in turbine et in imbre et in lapide grandinis.</span>
	<span class="versiculo"><sup>31</sup> A voce enim Domini pavebit
Assyrius virga percussus.</span>
	<span class="versiculo"><sup>32</sup> Et erit omnis ictus baculi percutientis,
quem requiescere faciet Dominus
super eum in tympanis et citharis,
et in bellis agitatis expugnabit eos.</span>
	<span class="versiculo"><sup>33</sup> Praeparata est enim ab heri Topheth,
praeparata, profunda et dilatata,
in pyra eius ignis et ligna multa;
flatus Domini sicut torrens sulphuris
succendit eam.</span>
</div>
