<div>
    <span class="capitulo">8</span>
    <span class="versiculo"><sup>1</sup> Et dixit Dominus ad me: &#x201c; Sume tibi tabulam grandem et scribe in ea stilo hominis: Maher Salal Has Baz (id est Velociter spolia detrahe, cito praedare).</span>
    <span class="versiculo"><sup>2</sup> Et adhibui mihi testes fideles, Uriam sacerdotem et Zachariam filium Barachiae;</span>
    <span class="versiculo"><sup>3</sup> et accessi ad prophetissam, et concepit et peperit filium. Et dixit Dominus ad me: &#x201c; Voca nomen eius Maher Salal Has Baz,</span>
    <span class="versiculo"><sup>4</sup> quia antequam sciat puer clamare: &#x201c;Pater mi&#x201d; et &#x201c;Mater mea&#x201d;, afferentur opes Damasci et spolia Samariae coram rege Assyriorum &#x201d;.</span>
    <span class="versiculo"><sup>5</sup> Et adiecit Dominus loqui ad me adhuc dicens:</span>
    <span class="versiculo"><sup>6</sup> &#x201c; Pro eo quod abiecit populus iste aquas Siloae,
quae vadunt cum silentio,
et defecit coram Rasin et filio Romeliae,</span>
    <span class="versiculo"><sup>7</sup> propter hoc ecce Dominus adducet super eos
aquas Fluminis fortes et multas,
regem Assyriorum et omnem gloriam eius,
et ascendet super omnes rivos eius
et fluet super universas ripas eius;</span>
    <span class="versiculo"><sup>8</sup> et ibit per Iudam inundans et diffluens,
usque ad collum veniet.
Et erit extensio alarum eius
implens latitudinem terrae tuae, o Emmanuel &#x201d;.</span>
    <span class="versiculo"><sup>9</sup> Clamorem tollite, populi, et consternemini;
et audite, universae procul terrae:
accingimini et perterremini,
accingimini et perterremini.</span>
    <span class="versiculo"><sup>10</sup> Inite consilium, et dissipabitur;
loquimini verbum, et non fiet,
quia nobiscum Deus.</span>
    <span class="versiculo"><sup>11</sup> Haec enim ait Dominus ad me, cum apprehendit me manu et monuit, ne irem in via populi huius, dicens:</span>
    <span class="versiculo"><sup>12</sup> &#x201c; Ne vocetis coniurationem,
quodcumque populus iste vocat coniurationem,
et timorem eius ne timeatis neque paveatis &#x201d;.</span>
    <span class="versiculo"><sup>13</sup> Dominum exercituum ipsum sanctificate:
ipse pavor vester, et ipse terror vester;</span>
    <span class="versiculo"><sup>14</sup> et erit in sanctuarium,
in lapidem offensionis et in petram scandali
duabus domibus Israel,
in laqueum et in insidias habitantibus Ierusalem.</span>
    <span class="versiculo"><sup>15</sup> Et offendent ex eis plurimi
et cadent et conterentur
et irretientur et capientur.</span>
    <span class="versiculo"><sup>16</sup> Liga testimonium, signa legem in discipulis meis.</span>
    <span class="versiculo"><sup>17</sup> Et exspectabo Dominum, qui abscondit faciem suam a domo Iacob, et praestolabor eum.</span>
    <span class="versiculo"><sup>18</sup> Ecce ego et pueri, quos dedit mihi Dominus in signum et in portentum Israel a Domino exercituum, qui habitat in monte Sion.</span>
    <span class="versiculo"><sup>19</sup> Et cum dixerint ad vos: &#x201c; Quaerite a pythonibus et a divinis, qui susurrant et murmurant; numquid non populus a deo suo requiret, pro vivis a mortuis? &#x201d;.</span>
    <span class="versiculo"><sup>20</sup> Ad legem et ad testimonium! Quod si non dixerint iuxta verbum hoc, non erit eis matutina lux.</span>
    <span class="versiculo"><sup>21</sup> Et transibit per eam afflictus et esuriens;
et, cum esurierit, irascetur
et maledicet regi suo et deo suo
et suspiciet sursum</span>
    <span class="versiculo"><sup>22</sup> et ad terram intuebitur:
et ecce tribulatio et tenebrae,
caligo opprimens et obscuritas diffusa.</span>
    <span class="versiculo"><sup>23</sup> Non erit enim amplius caligo,
ubi erat oppressio.
Primo tempore contemptibilem reddidit terram Zabulon et terram Nephthali; et novissimo glorificavit viam maris, trans Iordanem, Galilaeam gentium.</span>
</div>
