<div>
	<span class="capitulo">17</span>
	<span class="versiculo"><sup>1</sup> Oraculum Damasci.
&#x201c; Ecce Damascus desinet esse civitas
et erit sicut acervus ruinarum.</span>
	<span class="versiculo"><sup>2</sup> Derelictae civitates Aroer gregibus erunt;
et requiescent ibi, et non erit qui exterreat.</span>
	<span class="versiculo"><sup>3</sup> Et auferetur munimentum ab Ephraim
et regnum a Damasco,
et reliquiae Syriae sicut gloria filiorum Israel erunt,
dicit Dominus exercituum.</span>
	<span class="versiculo"><sup>4</sup> Et erit in die illa: attenuabitur gloria Iacob,
et pinguedo carnis eius marcescet;</span>
	<span class="versiculo"><sup>5</sup> et erit, sicut cum messor arripit culmos,
et brachium eius spicas legit;
et erit, sicut cum quis quaerit spicas in valle Raphaim.</span>
	<span class="versiculo"><sup>6</sup> Et relinquetur in eo racemus,
et sicut cum excutitur olea:
duae vel tres olivae in summitate rami
sive quattuor aut quinque in cacuminibus arboris fructiferae &#x201d;,
dicit Dominus Deus Israel.</span>
	<span class="versiculo"><sup>7</sup> In die illa attendet homo ad factorem suum,
et oculi eius ad Sanctum Israel respicient;</span>
	<span class="versiculo"><sup>8</sup> et non attendet ad altaria,
quae fecerunt manus eius,
et quae operati sunt digiti eius;
non respiciet lucos et thymiateria.</span>
	<span class="versiculo"><sup>9</sup> In die illa erunt civitates fortitudinis eius derelictae,
sicut civitates, quas dereliquerunt Hevaei et Amorraei
a facie filiorum Israel;
et erit desolatio,</span>
	<span class="versiculo"><sup>10</sup> quia oblita es Dei salutis tuae
et petrae fortitudinis tuae non es recordata:
propterea plantabis plantationes iucundas
et germen alienum seminabis.</span>
	<span class="versiculo"><sup>11</sup> In ipso die plantationis tuae saepies eas
et mane semen tuum florere facies;
evanescet messis in die penuriae,
et dolor insanabilis erit.</span>
	<span class="versiculo"><sup>12</sup> Heu!, strepitus populorum multorum;
strepunt quasi strepitu maris,
et tumultus turbarum
quasi sonitu aquarum sonabunt.</span>
	<span class="versiculo"><sup>13</sup> Sonabunt populi sicut sonitus aquarum inundantium,
et increpabit eum, et fugiet procul;
et rapietur sicut pulvis montium a facie venti
et sicut turbo coram tempestate.</span>
	<span class="versiculo"><sup>14</sup> In tempore vespere, et ecce turbatio,
ante matutinum non subsistet:
haec est pars eorum, qui vastaverunt nos,
et sors diripientium nos.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
