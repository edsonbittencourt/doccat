<div>
	<span class="capitulo">11</span>
	<span class="versiculo"><sup>1</sup> Et egredietur virga de stirpe Iesse,
et flos de radice eius ascendet;</span>
	<span class="versiculo"><sup>2</sup> et requiescet super eum spiritus Domini:
spiritus sapientiae et intellectus,
spiritus consilii et fortitudinis,
spiritus scientiae et timoris Domini;</span>
	<span class="versiculo"><sup>3</sup> et deliciae eius in timore Domini.
Non secundum visionem oculorum iudicabit
neque secundum auditum aurium decernet;</span>
	<span class="versiculo"><sup>4</sup> sed iudicabit in iustitia pauperes
et decernet in aequitate pro mansuetis terrae;
et percutiet terram virga oris sui
et spiritu labiorum suorum interficiet impium.</span>
	<span class="versiculo"><sup>5</sup> Et erit iustitia cingulum lumborum eius,
et fides cinctorium renum eius.</span>
	<span class="versiculo"><sup>6</sup> Habitabit lupus cum agno,
et pardus cum haedo accubabit;
vitulus et leo simul saginabuntur,
et puer parvulus minabit eos.</span>
	<span class="versiculo"><sup>7</sup> Vitula et ursus pascentur,
simul accubabunt catuli eorum;
et leo sicut bos comedet paleas.</span>
	<span class="versiculo"><sup>8</sup> Et ludet infans ab ubere
super foramine aspidis;
et in cavernam reguli,
qui ablactatus fuerit, manum suam mittet.</span>
	<span class="versiculo"><sup>9</sup> Non nocebunt et non occident
in universo monte sancto meo,
quia plena erit terra scientia Domini, sicut aquae mare operiunt.</span>
	<span class="versiculo"><sup>10</sup> In die illa radix Iesse
stat in signum populorum;
ipsam gentes requirent,
et erit sedes eius gloriosa.</span>
	<span class="versiculo"><sup>11</sup> Et erit in die illa: rursus extendet Dominus manum suam
ad possidendum residuum populi sui,
quod relictum erit ab Assyria et ab Aegypto
et a Phatros et ab Aethiopia
et ab Elam et a Sennaar
et ab Emath et ab insulis maris;</span>
	<span class="versiculo"><sup>12</sup> et levabit signum in nationes
et congregabit profugos Israel
et dispersos Iudae colliget a quattuor plagis terrae.</span>
	<span class="versiculo"><sup>13</sup> Et auferetur zelus Ephraim,
et hostes Iudae abscindentur;
Ephraim non aemulabitur Iudam, et Iudas non pugnabit contra Ephraim.</span>
	<span class="versiculo"><sup>14</sup> Et volabunt in umeros Philisthim ad mare,
simul praedabuntur filios orientis:
in Edom et Moab extendent manus suas,
et filii Ammon oboedient eis.</span>
	<span class="versiculo"><sup>15</sup> Et exsiccabit Dominus linguam maris Aegypti
et levabit manum suam super flumen in fortitudine spiritus sui
et percutiet illud in septem rivos,
ita ut transire faciat eos calceatos.</span>
	<span class="versiculo"><sup>16</sup> Et erit via residuo populo meo,
qui relinquetur ab Assyria,
sicut fuit Israeli in die illa,
qua ascendit de terra Aegypti.</span>
</div>
