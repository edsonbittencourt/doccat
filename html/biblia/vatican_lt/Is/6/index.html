<div>
	<span class="capitulo">6</span>
	<span class="versiculo"><sup>1</sup> In anno, quo mortuus est rex Ozias, vidi Dominum sedentem super solium excelsum et elevatum; et fimbriae eius replebant templum.</span>
	<span class="versiculo"><sup>2</sup> Seraphim stabant iuxta eum; sex alae uni et sex alae alteri: duabus velabat faciem suam et duabus velabat pedes suos et duabus volabat.</span>
	<span class="versiculo"><sup>3</sup> Et clamabat alter ad alterum et dicebat:
&#x201c; Sanctus, Sanctus, Sanctus Dominus exercituum;
plena est omnis terra gloria eius &#x201d;.</span>
	<span class="versiculo"><sup>4</sup> Et commota sunt superliminaria cardinum a voce clamantis, et domus repleta est fumo.</span>
	<span class="versiculo"><sup>5</sup> Et dixi:
&#x201c; Vae mihi, quia perii!
Quia vir pollutus labiis ego sum
et in medio populi polluta labia habentis ego habito
et regem, Dominum exercituum, vidi oculis meis &#x201d;.</span>
	<span class="versiculo"><sup>6</sup> Et volavit ad me unus de seraphim, et in manu eius calculus, quem forcipe tulerat de altari,</span>
	<span class="versiculo"><sup>7</sup> et tetigit os meum et dixit:
&#x201c; Ecce tetigit hoc labia tua,
et auferetur iniquitas tua,
et peccatum tuum mundabitur &#x201d;.</span>
	<span class="versiculo"><sup>8</sup> Et audivi vocem Domini dicentis: &#x201c; Quem mittam? Et quis ibit nobis? &#x201d;. Et dixi: &#x201c; Ecce ego, mitte me &#x201d;.</span>
	<span class="versiculo"><sup>9</sup> Et dixit: &#x201c; Vade, et dices populo huic:
&#x201c;Audientes audite et nolite intellegere,
et videntes videte et nolite cognoscere&#x201d;.</span>
	<span class="versiculo"><sup>10</sup> Pingue redde cor populi huius
et aures eius aggrava
et oculos eius excaeca,
ne forte videat oculis suis
et auribus suis audiat
et corde suo intellegat et convertatur
et sanetur &#x201d;.</span>
	<span class="versiculo"><sup>11</sup> Et dixi: &#x201c; Usquequo, Domine? &#x201d;. Et dixit:
&#x201c; Donec desolentur
civitates absque habitatore,
et domus sine homine,
et terra relinquatur deserta &#x201d;.</span>
	<span class="versiculo"><sup>12</sup> Et longe adducet Dominus homines,
et magna erit desolatio in medio terrae;</span>
	<span class="versiculo"><sup>13</sup> et adhuc in ea decimatio,
et rursus excisioni tradetur
sicut terebinthus et sicut quercus,
in quibus deiectis manebit aliquid stabile.
Semen sanctum erit id quod steterit in ea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
