<div>
	<span class="capitulo">14</span>
	<span class="versiculo"><sup>1</sup> Miserebitur enim Dominus Iacob
et eliget adhuc de Israel
et requiescere eos faciet super humum suam;
adiungetur advena ad eos
et adhaerebit domui Iacob.</span>
	<span class="versiculo"><sup>2</sup> Et tenebunt eos populi
et adducent eos in locum suum;
et possidebit eos domus Israel
super terram Domini in servos et ancillas;
et erunt capientes eos, qui se ceperant,
et subicient exactores suos.</span>
	<span class="versiculo"><sup>3</sup> Et erit in die illa:
cum requiem dederit tibi Dominus
a labore tuo et a concussione tua
et a servitute dura, qua ante servisti,</span>
	<span class="versiculo"><sup>4</sup> proferes parabolam istam contra regem Babylonis et dices:
&#x201c; Quomodo cessavit exactor, quievit oppressio?</span>
	<span class="versiculo"><sup>5</sup> Contrivit Dominus baculum impiorum,
virgam dominantium,</span>
	<span class="versiculo"><sup>6</sup> caedentem populos in indignatione plaga sine remissione,
subicientem in furore gentes persecutione sine fine.</span>
	<span class="versiculo"><sup>7</sup> Conquievit et siluit omnis terra,
gavisa est, et exsultaverunt.</span>
	<span class="versiculo"><sup>8</sup> Abietes quoque laetatae sunt super te, et cedri Libani:
&#x201c;Ex quo dormisti, non ascendit, qui succidat nos&#x201d;.</span>
	<span class="versiculo"><sup>9</sup> Infernus subter conturbatus est
in occursum adventus tui;
suscitat tibi umbras, omnes principes terrae
surgere fecit de soliis suis,
omnes reges nationum.</span>
	<span class="versiculo"><sup>10</sup> Universi respondebunt et dicent tibi:
&#x201c;Et tu vulneratus es sicut nos,
nostri similis effectus es&#x201d;.</span>
	<span class="versiculo"><sup>11</sup> Detracta est ad inferos superbia tua,
sonitus nablorum tuorum;
subter te sternitur tinea,
et operimentum tuum sunt vermes.</span>
	<span class="versiculo"><sup>12</sup> Quomodo cecidisti de caelo, lucifer, fili aurorae?
Deiectus es in terram, qui deiciebas gentes,</span>
	<span class="versiculo"><sup>13</sup> qui dicebas in corde tuo:
&#x201c;In caelum conscendam,
super astra Dei exaltabo solium meum,
sedebo in monte conventus
in lateribus aquilonis;</span>
	<span class="versiculo"><sup>14</sup> ascendam super altitudinem nubium,
similis ero Altissimo&#x201d;.</span>
	<span class="versiculo"><sup>15</sup> Verumtamen ad infernum detractus es,
in profundum laci.</span>
	<span class="versiculo"><sup>16</sup> Qui te viderint, te intuentur
teque prospicient:
&#x201c;Numquid iste est vir, qui conturbavit terram,
qui concussit regna,</span>
	<span class="versiculo"><sup>17</sup> qui posuit orbem desertum
et urbes eius destruxit,
vinctis eius non aperuit carcerem?</span>
	<span class="versiculo"><sup>18</sup> Omnes reges gentium universi dormiunt in gloria,
vir in domo sua;</span>
	<span class="versiculo"><sup>19</sup> tu autem proiectus es de sepulcro tuo
quasi stirps abominabilis,
obvolutus cum his, qui interfecti sunt gladio
et descenderunt ad lapides sepulcri,
quasi cadaver conculcatum.</span>
	<span class="versiculo"><sup>20</sup> Non habebis consortium cum eis in sepultura;
tu enim terram tuam disperdidisti,
tu populum tuum occidisti:
non vocabitur in aeternum semen malefactorum.</span>
	<span class="versiculo"><sup>21</sup> Praeparate filios eius occisioni
ob iniquitatem patrum suorum;
ne consurgant, ut hereditent terram,
neque impleant faciem orbis civitatum&#x201d; &#x201d;.</span>
	<span class="versiculo"><sup>22</sup> &#x201c; Et consurgam contra eos,
dicit Dominus exercituum;
et perdam Babylonis nomen et reliquias
et germen et progeniem, dicit Dominus;</span>
	<span class="versiculo"><sup>23</sup> et ponam eam in possessionem ericii
et in paludes aquarum,
et scopabo eam in scopa destructionis &#x201d;,
dicit Dominus exercituum.</span>
	<span class="versiculo"><sup>24</sup> Iuravit Dominus exercituum dicens:
&#x201c; Profecto, ut putavi, ita erit;
et quomodo mente tractavi, sic eveniet.</span>
	<span class="versiculo"><sup>25</sup> Conteram Assyrium in terra mea
et in montibus meis conculcabo eum;
et auferetur ab eis iugum eius,
et onus illius ab umero eorum tolletur &#x201d;.</span>
	<span class="versiculo"><sup>26</sup> Hoc consilium, quod initum est
super omnem terram,
et haec est manus extenta
super universas gentes.</span>
	<span class="versiculo"><sup>27</sup> Dominus enim exercituum decrevit,
et quis poterit infirmare?
Et manus eius extenta,
et quis avertet eam?</span>
	<span class="versiculo"><sup>28</sup> In anno, quo mortuus est rex Achaz, factum est oraculum istud:</span>
	<span class="versiculo"><sup>29</sup> &#x201c; Ne laeteris, Philisthaea omnis tu,
quoniam comminuta est virga percussoris tui;
de radice enim colubri egredietur regulus,
et semen eius draco volans.</span>
	<span class="versiculo"><sup>30</sup> Et pascentur primogeniti egenorum,
et pauperes fiducialiter requiescent;
et interire faciam in fame radicem tuam
et reliquias tuas interficiam.</span>
	<span class="versiculo"><sup>31</sup> Ulula, porta! Clama, civitas!
Contremisce, Philisthaea omnis;
ab aquilone enim fumus venit,
et non est fugitivus in agminibus eius &#x201d;.</span>
	<span class="versiculo"><sup>32</sup> Et quid respondebitur nuntiis gentis?
&#x201c; Quia Dominus fundavit Sion,
et in ipsam confugiunt pauperes populi eius &#x201d;.</span>
</div>
