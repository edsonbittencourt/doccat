<div>
	<span class="capitulo">58</span>
	<span class="versiculo"><sup>1</sup> Clama fortiter, ne cesses;
quasi tuba exalta vocem tuam
et annuntia populo meo scelera eorum
et domui Iacob peccata eorum.</span>
	<span class="versiculo"><sup>2</sup> Me etenim de die in diem quaerunt et scire vias meas volunt,
quasi gens, quae iustitiam fecerit
et iudicium Dei sui non dereliquerit.
Rogant me iudicia iustitiae,
appropinquare Deum volunt.</span>
	<span class="versiculo"><sup>3</sup> &#x201c; Quare ieiunavimus, et non aspexisti,
humiliavimus animam nostram, et nescisti? &#x201d;.
Ecce, in die ieiunii vestri agitis negotia
et omnes operarios vestros opprimitis.</span>
	<span class="versiculo"><sup>4</sup> Ecce, ad lites et contentiones ieiunatis
et percutitis pugno impie.
Nolite ieiunare sicut hodie,
ut audiatur in excelso clamor vester.</span>
	<span class="versiculo"><sup>5</sup> Numquid tale est ieiunium, quod elegi,
dies, quo homo affligit animam suam?
Numquid contorquere quasi iuncum caput suum
et saccum et cinerem sternere?
Numquid istud vocabis ieiunium
et diem acceptabilem Domino?</span>
	<span class="versiculo"><sup>6</sup> Nonne hoc est ieiunium, quod elegi:
dissolvere vincula iniqua,
solvere funes iugi,
dimittere eos, qui confracti sunt, liberos,
et omne iugum dirumpere?</span>
	<span class="versiculo"><sup>7</sup> Nonne frangere esurienti panem tuum,
et egenos, vagos inducere in domum?
Cum videris nudum, operi eum
et carnem tuam ne despexeris.</span>
	<span class="versiculo"><sup>8</sup> Tunc erumpet quasi aurora lumen tuum,
et sanatio tua citius orietur;
et anteibit faciem tuam iustitia tua,
et gloria Domini colliget te.</span>
	<span class="versiculo"><sup>9</sup> Tunc invocabis, et Dominus exaudiet;
clamabis, et dicet: &#x201c; Ecce adsum &#x201d;.
Si abstuleris de medio tui iugum
et desieris extendere digitum
et loqui iniquitatem;</span>
	<span class="versiculo"><sup>10</sup> si effuderis esurienti animam tuam
et animam afflictam satiaveris,
orietur in tenebris lux tua,
et caligo tua erit sicut meridies.</span>
	<span class="versiculo"><sup>11</sup> Et te ducet Dominus semper,
et satiabit in locis aridis animam tuam
et ossa tua firmabit;
et eris quasi hortus irriguus
et sicut fons aquarum,
cuius non deficient aquae.</span>
	<span class="versiculo"><sup>12</sup> Et reaedificabit gens tua ruinas antiquas;
fundamenta generationis et generationis suscitabis:
et vocaberis restitutor ruinarum,
instaurator viarum, ut habitentur.</span>
	<span class="versiculo"><sup>13</sup> Si averteris a sabbato pedem tuum,
facere negotia tua in die sancto meo,
et vocaveris sabbatum delicias
et diem Domino sacrum gloriosum;
et glorificaveris eum relinquens vias tuas
et negotia tua et sermones tuos,</span>
	<span class="versiculo"><sup>14</sup> tunc delectaberis super Domino;
et vehi te faciam super altitudines terrae
et cibabo te hereditate Iacob patris tui.
Os enim Domini locutum est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
