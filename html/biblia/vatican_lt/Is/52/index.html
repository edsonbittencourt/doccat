<div>
	<span class="capitulo">52</span>
	<span class="versiculo"><sup>1</sup> Consurge, consurge,
induere fortitudine tua, Sion;
induere vestimentis gloriae tuae,
Ierusalem, civitas sanctitatis,
quia non adiciet ultra, ut pertranseat per te
incircumcisus et immundus.</span>
	<span class="versiculo"><sup>2</sup> Excutere de pulvere, consurge,
captiva Ierusalem;
solve vincula colli tui,
captiva filia Sion.</span>
	<span class="versiculo"><sup>3</sup> Quia haec dicit Dominus: &#x201c; Gratis venumdati estis et sine argento redimemini &#x201d;.</span>
	<span class="versiculo"><sup>4</sup> Quia haec dicit Dominus Deus: &#x201c; In Aegyptum descendit populus meus in principio, ut colonus esset ibi; et Assur sine causa oppressit eum.</span>
	<span class="versiculo"><sup>5</sup> Et nunc quid mihi est hic, dicit Dominus, quoniam ablatus est populus meus gratis? Dominatores eius ululant, dicit Dominus, et iugiter tota die nomen meum blasphematur.</span>
	<span class="versiculo"><sup>6</sup> Propter hoc sciet populus meus nomen meum in die illa, quia ego ipse, qui loquebar: &#x201c;Ecce adsum&#x201d; &#x201d;.</span>
	<span class="versiculo"><sup>7</sup> Quam pulchri super montes
pedes annuntiantis, praedicantis pacem,
annuntiantis bonum, praedicantis salutem,
dicentis Sion: &#x201c;Regnavit Deus tuus!&#x201d;.</span>
	<span class="versiculo"><sup>8</sup> Vox speculatorum tuorum: levaverunt vocem,
simul exsultabunt,
quia oculo ad oculum videbunt,
cum redierit Dominus ad Sion.</span>
	<span class="versiculo"><sup>9</sup> Gaudete et exsultate simul,
deserta Ierusalem,
quia consolatus est Dominus populum suum,
redemit Ierusalem.</span>
	<span class="versiculo"><sup>10</sup> Nudavit Dominus brachium sanctum suum
in oculis omnium gentium;
et videbunt omnes fines terrae
salutare Dei nostri.</span>
	<span class="versiculo"><sup>11</sup> Recedite, recedite, exite inde,
pollutum nolite tangere;
exite de medio eius, mundamini,
qui fertis vasa Domini.</span>
	<span class="versiculo"><sup>12</sup> Quoniam non in festinatione exibitis
nec in fuga properabitis;
praecedet enim vos Dominus,
et colliget vos Deus Israel.</span>
	<span class="versiculo"><sup>13</sup> Ecce prospere aget servus meus;
exaltabitur et elevabitur et sublimis erit valde.</span>
	<span class="versiculo"><sup>14</sup> Sicut obstupuerunt super eum multi,
sic deformis erat, quasi non esset hominis species eius,
filiorum hominis aspectus eius,</span>
	<span class="versiculo"><sup>15</sup> sic disperget gentes multas.
Super ipsum continebunt reges os suum,
quia, quae non sunt narrata eis, viderunt
et, quae non audierunt, contemplati sunt.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
