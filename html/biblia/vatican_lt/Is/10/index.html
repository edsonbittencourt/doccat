<div>
	<span class="capitulo">10</span>
	<span class="versiculo"><sup>1</sup> Vae, qui condunt leges iniquas
et scribentes iniustitiam scribunt,</span>
	<span class="versiculo"><sup>2</sup> ut opprimant in iudicio pauperes
et vim faciant causae humilium populi mei,
ut fiant viduae praeda eorum,
et pupillos diripiant!</span>
	<span class="versiculo"><sup>3</sup> Quid facietis in die visitationis
et calamitatis de longe venientis?
Ad cuius confugietis auxilium
et ubi derelinquetis gloriam vestram?</span>
	<span class="versiculo"><sup>4</sup> Nam incurvabimini subter captivos
et infra occisos cadetis.
In omnibus his non est aversus furor eius,
sed adhuc manus eius extenta.</span>
	<span class="versiculo"><sup>5</sup> Vae Assur, virga furoris mei
et baculus in manu mea, indignatio mea!</span>
	<span class="versiculo"><sup>6</sup> Ad gentem impiam mitto eum
et contra populum furoris mei mando illi,
ut auferat spolia et diripiat praedam
et ponat illum in conculcationem
quasi lutum platearum.</span>
	<span class="versiculo"><sup>7</sup> Ipse autem non sic arbitratur,
et cor eius non ita existimat;
sed in corde suo ad conterendum
et ad internecionem gentium non paucarum.</span>
	<span class="versiculo"><sup>8</sup> Dicet enim: &#x201c; Numquid non principes mei omnes reges sunt?</span>
	<span class="versiculo"><sup>9</sup> Numquid non ut Charcamis sic Chalano?
Numquid non ut Arphad sic Emath?
Numquid non ut Damascus sic Samaria?</span>
	<span class="versiculo"><sup>10</sup> Quomodo apprehendit manus mea regna idololatra,
quorum simulacra plura sunt quam in Ierusalem et in Samaria,</span>
	<span class="versiculo"><sup>11</sup> numquid non sicut feci Samariae et idolis eius,
sic faciam Ierusalem et simulacris eius? &#x201d;.</span>
	<span class="versiculo"><sup>12</sup> Et erit: cum impleverit Dominus cuncta opera sua in monte Sion et in Ierusalem, visitabo super fructum superbiae cordis regis Assyriae et super arrogantiam altitudinis oculorum eius.</span>
	<span class="versiculo"><sup>13</sup> Dixit enim:
&#x201c; In fortitudine manus meae feci
et in sapientia mea, prudens sum enim;
et abstuli terminos populorum
et scrinia eorum depraedatus sum
et detraxi quasi potens in sublimi sedentes;</span>
	<span class="versiculo"><sup>14</sup> et apprehendit quasi nidum manus mea fortitudinem populorum;
et sicut colliguntur ova derelicta,
sic universam terram ego congregavi,
et non fuit qui moveret pennam aut aperiret os et ganniret &#x201d;.</span>
	<span class="versiculo"><sup>15</sup> Numquid gloriabitur securis
contra eum, qui secat in ea?
Aut exaltabitur serra
contra eum, qui trahit eam?
Quomodo si agitet virga elevantem eam,
et exaltet baculus eum, qui non est lignum.</span>
	<span class="versiculo"><sup>16</sup> Propter hoc mittet Dominator, Dominus exercituum,
in pingues eius tenuitatem;
et subtus gloriam eius
ardor ardebit quasi combustio ignis.</span>
	<span class="versiculo"><sup>17</sup> Et erit Lumen Israel ignis,
et Sanctus eius flamma;
et succendetur et devorabit spinas eius
et vepres in die una.</span>
	<span class="versiculo"><sup>18</sup> Et gloriam saltus eius et horti eius
ab anima usque ad carnem consumet,
et erit sicut aeger tabescens;</span>
	<span class="versiculo"><sup>19</sup> et reliquiae ligni saltus eius
tam paucae erunt,
ut puer scribat ea.</span>
	<span class="versiculo"><sup>20</sup> Et erit in die illa:
non adiciet residuum Israel
et, qui effugerint de domo Iacob,
inniti super eo, qui percutit eos,
sed innitentur super Dominum,
Sanctum Israel, in veritate.</span>
	<span class="versiculo"><sup>21</sup> Reliquiae revertentur,
reliquiae, inquam, Iacob, ad Deum fortem.</span>
	<span class="versiculo"><sup>22</sup> Si enim fuerit populus tuus, Israel, quasi arena maris,
reliquiae revertentur ex eo;
consummatio decreta redundat in iustitia:</span>
	<span class="versiculo"><sup>23</sup> interitum enim, qui decretus est,
Dominus, Deus exercituum, faciet in medio omnis terrae.</span>
	<span class="versiculo"><sup>24</sup> Propter hoc haec dicit Dominus, Deus exercituum: &#x201c; Noli timere, populus meus habitator Sion, ab Assur; in virga percutiet te et baculum suum levabit super te sicut Aegyptus.</span>
	<span class="versiculo"><sup>25</sup> Adhuc enim paululum modicumque, et consummabitur indignatio et furor meus ad destructionem eorum &#x201d;.</span>
	<span class="versiculo"><sup>26</sup> Et suscitabit super eum Dominus exercituum flagellum iuxta plagam Madian in Petra Oreb et virgam suam super mare et levabit eam sicut in Aegypto.</span>
	<span class="versiculo"><sup>27</sup> Et erit in die illa:
auferetur onus eius de umero tuo,
et iugum eius de collo tuo.
Et vastator ascendit a Remmon.</span>
	<span class="versiculo"><sup>28</sup> Veniet in Aiath, transibit per Magron,
apud Machmas deponit sarcinas suas;</span>
	<span class="versiculo"><sup>29</sup> transeunt vadum cursim; in Geba pernoctabimus;
trepidat Rama, Gabaa Saulis fugit.</span>
	<span class="versiculo"><sup>30</sup> Hinni voce tua, Bathgallim;
attende, Laisa; responde, Anathoth.</span>
	<span class="versiculo"><sup>31</sup> Migrat Medemena, habitatores Gabim fugiunt;</span>
	<span class="versiculo"><sup>32</sup> hodie in Nob stabit:
agitabit manum suam ad montem filiae Sion,
collem Ierusalem.</span>
	<span class="versiculo"><sup>33</sup> Ecce Dominator, Dominus exercituum,
amputat ramos in terrore,
et extrema acumina succiduntur,
et sublimes humiliantur;</span>
	<span class="versiculo"><sup>34</sup> et caeduntur condensa saltus ferro,
et Libanus cum excelsis suis cadet.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
