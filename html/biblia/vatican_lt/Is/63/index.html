<div>
	<span class="capitulo">63</span>
	<span class="versiculo"><sup>1</sup> &#x201c; Quis est iste, qui venit de Edom,
tinctis vestibus de Bosra?
Iste formosus in stola sua,
gradiens in multitudine fortitudinis suae &#x201d;.
&#x201c; Sum ego, qui loquor iustitiam,
potens ad salvandum &#x201d;.</span>
	<span class="versiculo"><sup>2</sup> &#x201c; Quare ergo rubrum est indumentum tuum,
et vestimenta tua sicut calcantis in torculari? &#x201d;.</span>
	<span class="versiculo"><sup>3</sup> &#x201c; Torcular calcavi solus,
et de gentibus non erat vir mecum;
calcavi eos in furore meo
et conculcavi eos in ira mea.
Et aspersus est sanguis eorum super vestimenta mea,
et omnia indumenta mea inquinavi.</span>
	<span class="versiculo"><sup>4</sup> Dies enim ultionis in corde meo,
annus redemptionis meae venit.</span>
	<span class="versiculo"><sup>5</sup> Circumspexi, et non erat auxiliator,
miratus sum, et non fuit qui adiuvaret;
et salvavit mihi brachium meum,
et indignatio mea ipsa auxiliata est mihi.</span>
	<span class="versiculo"><sup>6</sup> Et conculcavi populos in furore meo
et contrivi eos in indignatione mea
et effudi in terram sanguinem eorum &#x201d;.</span>
	<span class="versiculo"><sup>7</sup> Miserationum Domini recordabor,
laudum Domini
super omnibus, quae reddidit nobis Dominus,
et super multitudinem bonorum domui Israel,
quae largitus est eis secundum misericordias suas
et secundum multitudinem miserationum suarum.</span>
	<span class="versiculo"><sup>8</sup> Et dixit: &#x201c; Verumtamen populus meus est,
filii, qui non deludent &#x201d;;
et factus est eis salvator.</span>
	<span class="versiculo"><sup>9</sup> In omni tribulatione eorum non legatus neque angelus,
sed ipse salvavit eos.
In dilectione sua et in indulgentia sua
ipse redemit eos
et sustulit eos et portavit eos
cunctis diebus saeculi.</span>
	<span class="versiculo"><sup>10</sup> Ipsi autem ad iracundiam provocaverunt
et afflixerunt spiritum sanctitatis eius;
et conversus est eis in inimicum
et ipse debellavit eos.</span>
	<span class="versiculo"><sup>11</sup> Et recordatus est dierum antiquorum,
Moysi et populi sui.
Ubi est qui eduxit eos de mari
cum pastore gregis sui?
Ubi est qui posuit in medio eius
spiritum sanctitatis suae?</span>
	<span class="versiculo"><sup>12</sup> Qui adduxit ad dexteram Moysi
brachium maiestatis suae,
qui scidit aquas ante eos,
ut faceret sibi nomen sempiternum,</span>
	<span class="versiculo"><sup>13</sup> qui deduxit eos per abyssos
quasi equum per desertum, et non impingebant?</span>
	<span class="versiculo"><sup>14</sup> Sicut armentum, quod descendit per vallem,
spiritus Domini fecit eos quiescere;
sic conduxisti populum tuum,
ut faceres tibi nomen gloriae.</span>
	<span class="versiculo"><sup>15</sup> Attende de caelo et vide
de habitaculo sancto tuo et gloriae tuae;
ubi est zelus tuus et fortitudo tua?
Commotio viscerum tuorum et misericordiae tuae
super me continuerunt se.</span>
	<span class="versiculo"><sup>16</sup> Tu enim pater noster.
Abraham enim nescit nos,
et Israel ignorat nos;
tu, Domine, pater noster,
redemptor noster: a saeculo nomen tuum.</span>
	<span class="versiculo"><sup>17</sup> Quare errare nos fecisti, Domine, de viis tuis,
indurasti cor nostrum, ne timeremus te?
Convertere propter servos tuos,
tribus hereditatis tuae.</span>
	<span class="versiculo"><sup>18</sup> Brevi tempore hereditaverunt populum sanctum tuum,
hostes nostri conculcaverunt sanctuarium tuum.</span>
	<span class="versiculo"><sup>19</sup> Facti sumus a saeculo,
cum non dominareris nostri,
neque invocaretur nomen tuum super nos.
Utinam dirumperes caelos et descenderes!
A facie tua montes defluerent.</span>
</div>
