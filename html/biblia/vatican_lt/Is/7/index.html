<div>
	<span class="capitulo">7</span>
	<span class="versiculo"><sup>1</sup> Et factum est in diebus Achaz filii Ioatham filii Oziae regis Iudae, ascendit Rasin rex Syriae et Phacee filius Romeliae rex Israel in Ierusalem ad proeliandum contra eam; et non potuerunt debellare eam.</span>
	<span class="versiculo"><sup>2</sup> Et nuntiaverunt domui David dicentes: &#x201c; Requievit Syria super Ephraim &#x201d;. Et commotum est cor eius et cor populi eius, sicut moventur ligna silvarum a facie venti.</span>
	<span class="versiculo"><sup>3</sup> Et dixit Dominus ad Isaiam: &#x201c; Egredere in occursum Achaz, tu et Seariasub (id est Reliquiae revertentur) filius tuus, ad extremum aquaeductus piscinae superioris in viam agri fullonis;</span>
	<span class="versiculo"><sup>4</sup> et dices ad eum: Vide, ut sileas; noli timere, et cor tuum ne formidet a duabus caudis titionum fumigantium istorum, ob ardorem irae Rasin et Syriae et filii Romeliae,</span>
	<span class="versiculo"><sup>5</sup> eo quod consilium malum inierit contra te Syria, Ephraim et filius Romeliae dicentes:</span>
	<span class="versiculo"><sup>6</sup> &#x201c;Ascendamus ad Iudam et terrorem iniciamus ei et avellamus eum ad nos et ponamus regem in medio eius filium Tabeel&#x201d; &#x201d;.</span>
	<span class="versiculo"><sup>7</sup> Haec dicit Dominus Deus:
&#x201c; Non stabit et non erit!</span>
	<span class="versiculo"><sup>8</sup> Caput enim Syriae Damascus,
et caput Damasci Rasin;
et adhuc sexaginta et quinque anni
et desinet Ephraim esse populus;</span>
	<span class="versiculo"><sup>9</sup> et caput Ephraim Samaria,
et caput Samariae filius Romeliae.
Si non credideritis, non permanebitis &#x201d;.</span>
	<span class="versiculo"><sup>10</sup> Et adiecit Dominus loqui ad Achaz dicens:</span>
	<span class="versiculo"><sup>11</sup> &#x201c; Pete tibi signum a Domino Deo tuo in profundum inferni sive in excelsum supra &#x201d;.</span>
	<span class="versiculo"><sup>12</sup> Et dixit Achaz: &#x201c; Non petam et non tentabo Dominum &#x201d;.</span>
	<span class="versiculo"><sup>13</sup> Et dixit: &#x201c; Audite ergo, domus David; numquid parum vobis est molestos esse hominibus, quia molesti estis et Deo meo?</span>
	<span class="versiculo"><sup>14</sup> Propter hoc dabit Dominus ipse vobis signum. Ecce, virgo concipiet et pariet filium et vocabit nomen eius Emmanuel;</span>
	<span class="versiculo"><sup>15</sup> butyrum et mel comedet, ut ipse sciat reprobare malum et eligere bonum.</span>
	<span class="versiculo"><sup>16</sup> Quia antequam sciat puer reprobare malum et eligere bonum, desolabitur terra, cuius tu formidas duos reges;</span>
	<span class="versiculo"><sup>17</sup> adducet Dominus super te et super populum tuum et super domum patris tui dies, qui non venerunt a diebus separationis Ephraim a Iuda, regem Assyriorum &#x201d;.</span>
	<span class="versiculo"><sup>18</sup> Et erit in die illa:
sibilabit Dominus muscae,
quae est in extremo fluminum Aegypti,
et api, quae est in terra Assur;</span>
	<span class="versiculo"><sup>19</sup> et venient et requiescent omnes
in vallibus praeruptis
et in cavernis petrarum
et in omnibus frutetis
et in omnibus pascuis.</span>
	<span class="versiculo"><sup>20</sup> In die illa radet Dominus
in novacula conducta e regione trans flumen
C in rege Assyriorum C
caput et pilos pedum
et barbam quoque abradet.</span>
	<span class="versiculo"><sup>21</sup> Et erit in die illa:
nutriet homo vitulam et duas oves</span>
	<span class="versiculo"><sup>22</sup> et prae ubertate lactis
comedet butyrum;
butyrum enim et mel manducabit omnis,
qui relictus fuerit in medio terrae.</span>
	<span class="versiculo"><sup>23</sup> Et erit in die illa:
omnis locus, ubi fuerint mille vites mille argenteis,
spinae et vepres erunt.</span>
	<span class="versiculo"><sup>24</sup> Cum sagittis et arcu ingredientur illuc,
vepres enim et spinae erit universa terra.</span>
	<span class="versiculo"><sup>25</sup> Et in omnes montes, qui in sarculo sarriebantur,
nemo veniet prae terrore spinarum et veprium,
et erit in pascua bovis et in conculcationem pecoris.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
