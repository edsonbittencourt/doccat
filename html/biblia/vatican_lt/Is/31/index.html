<div>
    <span class="capitulo">31</span>
    <span class="versiculo"><sup>1</sup> Vae, qui descendunt in Aegyptum ad auxilium,
in equis sperantes
et habentes fiduciam super quadrigis, quia multae sunt,
et super equitibus, quia praevalidi nimis,
et non intendunt in Sanctum Israel
et Dominum non requirunt!</span>
    <span class="versiculo"><sup>2</sup> Tamen et ipse sapiens adducit malum
et verba sua non retractat;
et consurget contra domum pessimorum
et contra auxilium operantium iniquitatem.</span>
    <span class="versiculo"><sup>3</sup> Aegyptius homo et non Deus,
et equi eorum caro et non spiritus;
et Dominus inclinabit manum suam,
et corruet auxiliator,
et cadet, cui praestatur auxilium,
simulque omnes consumentur.</span>
    <span class="versiculo"><sup>4</sup> Quia haec dicit Dominus ad me:
&#x201c; Quomodo si rugit leo et catulus leonis super praedam suam,
cum occurrerit ei multitudo pastorum,
a voce eorum non formidabit et a multitudine eorum non pavebit,
sic descendet Dominus exercituum, ut proelietur super montem Sion et super collem eius.</span>
    <span class="versiculo"><sup>5</sup> Sicut aves volantes,
sic proteget Dominus exercituum Ierusalem,
protegens et liberans,
parcens et salvans &#x201d;.</span>
    <span class="versiculo"><sup>6</sup> Convertimini ad eum, a quo penitus recesseratis,
filii Israel.</span>
    <span class="versiculo"><sup>7</sup> In die enim illa abiciet vir
idola argentea sua et idola aurea sua,
quae fecerunt vobis manus vestrae in peccatum;</span>
    <span class="versiculo"><sup>8</sup> et cadet Assyria in gladio non viri,
et gladius non hominis vorabit eum,
et fugiet a facie gladii,
et iuvenes eius vectigales erunt.</span>
    <span class="versiculo"><sup>9</sup> Et fortitudo eius prae terrore transibit,
et pavebunt signum principes eius,
dixit Dominus, cuius ignis est in Sion,
et caminus eius in Ierusalem.</span>
</div>
