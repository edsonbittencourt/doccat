<div>
	<span class="capitulo">50</span>
	<span class="versiculo"><sup>1</sup> Haec dicit Dominus:
&#x201c; Ubinam est liber repudii matris vestrae,
quo dimisi eam?
Aut quis est creditor meus,
cui vendidi vos?
Ecce in iniquitatibus vestris venditi estis,
et in sceleribus vestris dimissa est mater vestra.</span>
	<span class="versiculo"><sup>2</sup> Cur veni, et non erat vir,
vocavi, et non erat qui responderet?
Numquid abbreviata est manus mea,
ut non possim redimere?
Aut non est in me virtus ad liberandum?
Ecce in increpatione mea exsiccabo mare,
ponam flumina in siccum;
computrescent pisces sine aqua
et morientur in siti.</span>
	<span class="versiculo"><sup>3</sup> Induam caelos luctu
et saccum ponam operimentum eorum &#x201d;.</span>
	<span class="versiculo"><sup>4</sup> Dominus Deus dedit mihi linguam eruditam,
ut sciam sustentare eum, qui lassus est, verbo;
excitat mane, mane excitat mihi aurem,
ut audiam quasi discipulus.</span>
	<span class="versiculo"><sup>5</sup> Dominus Deus aperuit mihi aurem;
ego autem non rebellavi, retrorsum non abii.</span>
	<span class="versiculo"><sup>6</sup> Dorsum meum dedi percutientibus
et genas meas vellentibus:
faciem meam non averti
ab increpationibus et sputis.</span>
	<span class="versiculo"><sup>7</sup> Dominus Deus auxiliator meus;
ideo non sum confusus,
ideo posui faciem meam ut petram durissimam
et scio quoniam non confundar.</span>
	<span class="versiculo"><sup>8</sup> Iuxta est qui iustificat me;
quis contradicet mihi? Stemus simul.
Quis est adversarius meus? Accedat ad me.</span>
	<span class="versiculo"><sup>9</sup> Ecce Dominus Deus auxiliator meus;
quis est qui condemnet me?
Ecce omnes quasi vestimentum conterentur,
tinea comedet eos.</span>
	<span class="versiculo"><sup>10</sup> Quis ex vobis timet Dominum,
audiens vocem servi sui?
Qui ambulavit in tenebris,
et non est lumen ei,
speret in nomine Domini
et innitatur super Deum suum.</span>
	<span class="versiculo"><sup>11</sup> Ecce vos omnes, qui accenditis ignem,
accincti sagittis,
ambulate in lumine ignis vestri
et in sagittis, quas succendistis.
De manu mea factum est hoc vobis;
in doloribus recumbetis.</span>
</div>
