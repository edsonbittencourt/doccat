<div>
	<span class="capitulo">33</span>
	<span class="versiculo"><sup>1</sup> Vae, qui praedaris, cum nemo te praedatus sit;
qui devastas, cum nemo te devastaverit!
Cum consummaveris depraedationem, depraedaberis;
cum perfeceris devastationem, te devastabunt.</span>
	<span class="versiculo"><sup>2</sup> Domine, miserere nostri,
te enim exspectavimus;
esto brachium nostrum in mane
et salus nostra in tempore tribulationis.</span>
	<span class="versiculo"><sup>3</sup> A voce fragoris fugerunt populi,
ab exaltatione tua dispersae sunt gentes.</span>
	<span class="versiculo"><sup>4</sup> Et congregabuntur spolia, sicut colligitur bruchus;
sicut discurrunt locustae, ad ea discurritur.</span>
	<span class="versiculo"><sup>5</sup> Sublimis est Dominus, quoniam habitat in excelso;
implet Sion iudicio et iustitia.</span>
	<span class="versiculo"><sup>6</sup> Et erit firmitas in temporibus tuis;
divitiae salutis sapientia et scientia:
timor Domini ipse est thesaurus eius.</span>
	<span class="versiculo"><sup>7</sup> Ecce praecones clamabunt foris,
angeli pacis amare flebunt.</span>
	<span class="versiculo"><sup>8</sup> Dissipatae sunt viae, cessavit transiens per semitam;
irritum fecit pactum,
reiecit testes,
non reputavit homines.</span>
	<span class="versiculo"><sup>9</sup> Luget et elanguescit terra,
confusus est Libanus et obsorduit,
et factus est Saron sicut desertum,
et exaruerunt Basan et Carmelus.</span>
	<span class="versiculo"><sup>10</sup> &#x201c; Nunc consurgam, dicit Dominus,
nunc exaltabor, nunc sublevabor.</span>
	<span class="versiculo"><sup>11</sup> Concipietis fenum, parietis stipulam;
spiritus meus ut ignis vorabit vos.</span>
	<span class="versiculo"><sup>12</sup> Et erunt populi fornaces calcis:
spinae congregatae igne comburentur.</span>
	<span class="versiculo"><sup>13</sup> Audite, qui longe estis, quae fecerim,
et cognoscite, vicini, fortitudinem meam &#x201d;.</span>
	<span class="versiculo"><sup>14</sup> Conterriti sunt in Sion peccatores,
possedit tremor impios.
Quis poterit habitare de vobis cum igne devorante?
Quis habitabit ex vobis cum ardoribus sempiternis?</span>
	<span class="versiculo"><sup>15</sup> Qui ambulat in iustitiis et loquitur aequitates,
qui reicit lucra ex rapinis
et excutit manus suas, ne munera accipiat,
qui obturat aures suas, ne audiat sanguinem,
et claudit oculos suos, ne videat malum:</span>
	<span class="versiculo"><sup>16</sup> iste in excelsis habitabit,
munimenta saxorum refugium eius;
panis ei datus est, aquae eius fideles sunt.</span>
	<span class="versiculo"><sup>17</sup> Regem in decore suo videbunt oculi tui,
cernent terram longinquam.</span>
	<span class="versiculo"><sup>18</sup> Cor tuum cum timore inquiret:
&#x201c; Ubi est scriba? Ubi ponderator?
Ubi computator turrium? &#x201d;.</span>
	<span class="versiculo"><sup>19</sup> Populum impudentem non videbis,
populum profundi sermonis, ininterpretabilis,
linguae barbarae absque intellegentia.</span>
	<span class="versiculo"><sup>20</sup> Respice Sion civitatem sollemnitatum nostrarum!
Oculi tui videbunt Ierusalem,
habitationem securam,
tabernaculum quod nequaquam transferri poterit;
nec auferentur clavi eius in sempiternum,
et omnes funiculi eius non rumpentur.</span>
	<span class="versiculo"><sup>21</sup> Quia ibi potens Dominus pro nobis
loco fluviorum, rivorum late patentium;
non transibit ibi navis remigum,
neque navis magna transgredietur eum.</span>
	<span class="versiculo"><sup>22</sup> Dominus enim iudex noster, Dominus legifer noster,
Dominus rex noster: ipse salvabit nos.</span>
	<span class="versiculo"><sup>23</sup> Laxati sunt funiculi tui
nec sustinent malum suum,
ut dilatare velum non queant.
Tunc divident caeci praedam multam;
claudi diripient rapinam.</span>
	<span class="versiculo"><sup>24</sup> Nec dicet incola: &#x201c; Elangui &#x201d;.
Populus, qui habitat in ea,
auferetur ab eo iniquitas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
