<div>
	<span class="capitulo">15</span>
	<span class="versiculo"><sup>1</sup> Oraculum Moab.
Quia nocte vastata est Armoab, conticuit;
quia nocte vastata est Cirmoab, conticuit.</span>
	<span class="versiculo"><sup>2</sup> Ascendit filia Dibon ad excelsa in planctum;
super Nabo et super Medaba Moab ululavit;
in cunctis capitibus eius calvitium, omnis barba rasa.</span>
	<span class="versiculo"><sup>3</sup> In triviis eius accincti sunt sacco;
super tecta eius et in plateis eius
omnes ululant, prorumpunt in fletum.</span>
	<span class="versiculo"><sup>4</sup> Clamat Hesebon et Eleale,
usque Iasa auditur vox eorum;
super hoc expediti Moab fremunt,
anima eius fremit sibi.</span>
	<span class="versiculo"><sup>5</sup> Cor meum super Moab clamat,
vectes eius usque ad Segor, Eglatselisiam;
per ascensum enim Luith flentes ascendunt
et in via Oronaim clamorem contritionis levant.</span>
	<span class="versiculo"><sup>6</sup> Aquae enim Nemrim desertae erunt,
quia aruit herba, defecit germen,
viror omnis interiit.</span>
	<span class="versiculo"><sup>7</sup> Ideo supellectiles colligunt, copias divitiarum suas
trans torrentem Salicum ducunt.</span>
	<span class="versiculo"><sup>8</sup> Quoniam circuivit clamor terminum Moab;
usque ad Eglaim ululatus eius,
et usque ad Beerelim clamor eius.</span>
	<span class="versiculo"><sup>9</sup> Quia aquae Dimon repletae sunt sanguine;
ponam enim super Dimon additamenta
his, qui fugerint de Moab leonem, et reliquiis terrae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
