<div>
	<span class="capitulo">65</span>
	<span class="versiculo"><sup>1</sup> &#x201c; Quaesitus sum ab his, qui non consulebant me,
inventus sum ab his, qui non quaerebant me.
Dixi: &#x201c;Ecce ego, ecce ego!&#x201d;
ad gentem, quae non invocabat nomen meum.</span>
	<span class="versiculo"><sup>2</sup> Expandi manus meas tota die
ad populum rebellem,
qui graditur in via non bona
post cogitationes suas;</span>
	<span class="versiculo"><sup>3</sup> populus, qui ad iracundiam provocat me
ante faciem meam semper,
qui immolant in hortis
et sacrificant super lateres,</span>
	<span class="versiculo"><sup>4</sup> qui morantur in sepulcris
et in locis occultis pernoctant,
qui comedunt carnem suillam
et ius abominabile in vasis eorum,</span>
	<span class="versiculo"><sup>5</sup> qui dicunt: &#x201c;Recede!
Non appropinques mihi, quia sanctificarem te&#x201d;.
Isti fumus sunt in naribus meis,
ignis ardens tota die.</span>
	<span class="versiculo"><sup>6</sup> Ecce scriptum est coram me;
non tacebo, sed retribuam,
et retribuam in sinum eorum</span>
	<span class="versiculo"><sup>7</sup> iniquitates vestras et iniquitates patrum vestrorum
simul, dicit Dominus,
qui sacrificaverunt super montes
et super colles exprobraverunt mihi;
et remetiar opus eorum primo
in sinu eorum &#x201d;.</span>
	<span class="versiculo"><sup>8</sup> Haec dicit Dominus:
&#x201c; Quomodo si inveniatur mustum in botro
et dicatur: &#x201c;Ne dissipes illud,
quoniam benedictio est in eo&#x201d;,
sic faciam propter servos meos,
ut non disperdam totum.</span>
	<span class="versiculo"><sup>9</sup> Et educam de Iacob semen
et de Iuda possidentem montes meos;
et hereditabunt terram electi mei,
et servi mei habitabunt ibi.</span>
	<span class="versiculo"><sup>10</sup> Et erit Saron in pascua gregum,
et vallis Achor in cubile armentorum
populo meo, qui quaesierunt me.</span>
	<span class="versiculo"><sup>11</sup> Vos autem, qui derelinquitis Dominum,
qui obliviscimini montem sanctum meum,
qui ponitis Gad mensam
et amphoram impletis Meni,</span>
	<span class="versiculo"><sup>12</sup> numerabo vos in gladio,
et omnes in caede corruetis;
pro eo quod vocavi, et non respondistis,
locutus sum, et non audistis,
sed fecistis malum in oculis meis
et, quod displicet mihi, elegistis &#x201d;.</span>
	<span class="versiculo"><sup>13</sup> Propter hoc haec dicit Dominus Deus:
&#x201c; Ecce servi mei comedent,
et vos esurietis;
ecce servi mei bibent,
et vos sitietis;
ecce servi mei laetabuntur,
et vos confundemini;</span>
	<span class="versiculo"><sup>14</sup> ecce servi mei laudabunt in exsultatione cordis,
et vos clamabitis prae dolore cordis
et prae contritione spiritus ululabitis.</span>
	<span class="versiculo"><sup>15</sup> Et relinquetis nomen vestrum
in iuramentum electis meis:
&#x201c;Interficiat te Dominus Deus&#x201d;;
et servos suos vocabit nomine alio.</span>
	<span class="versiculo"><sup>16</sup> Quicumque benedicit sibi in terra,
benedicet sibi in Deo Amen;
et, quicumque iurat in terra,
iurabit in Deo Amen;
quia oblivioni tradentur angustiae priores,
et quia abscondentur ab oculis meis.</span>
	<span class="versiculo"><sup>17</sup> Ecce enim ego creo
caelos novos et terram novam,
et non erunt in memoria priora
et non ascendent super cor.</span>
	<span class="versiculo"><sup>18</sup> Sed gaudebunt et exsultabunt usque in sempiternum
in his, quae ego creo,
quia ecce ego creo Ierusalem exsultationem
et populum eius gaudium.</span>
	<span class="versiculo"><sup>19</sup> Et exsultabo in Ierusalem
et gaudebo in populo meo,
et non audietur in ea ultra
vox fletus et vox clamoris.</span>
	<span class="versiculo"><sup>20</sup> Non erit ibi amplius infans dierum
et senex, qui non impleat dies suos.
Quoniam puer erit,
qui centenarius moriatur;
et, qui non attingat centum annos,
maledictus erit.</span>
	<span class="versiculo"><sup>21</sup> Et aedificabunt domos et habitabunt
et plantabunt vineas et comedent fructus earum.</span>
	<span class="versiculo"><sup>22</sup> Non aedificabunt, ut alius habitet,
non plantabunt, ut alius comedat:
secundum enim dies ligni erunt dies populi mei,
et operibus manuum suarum diu fruentur electi mei.</span>
	<span class="versiculo"><sup>23</sup> Non laborabunt frustra
neque generabunt in interitum repentinum,
quia semen benedictorum erunt Domini,
et nepotes eorum cum eis.</span>
	<span class="versiculo"><sup>24</sup> Eritque: antequam clament, ego respondebo;
adhuc illis loquentibus, ego exaudiam.</span>
	<span class="versiculo"><sup>25</sup> Lupus et agnus pascentur simul,
et leo sicut bos comedet paleas,
et serpenti pulvis panis eius.
Non nocebunt neque occident
in omni monte sancto meo &#x201d;,
dicit Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
