<div>
	<span class="capitulo">13</span>
	<span class="versiculo"><sup>1</sup> Oraculum Babylonis, quod vidit Isaias filius Amos.</span>
	<span class="versiculo"><sup>2</sup> Super montem decalvatum levate signum,
exaltate vocem, levate manum,
et ingrediantur portas ducum.</span>
	<span class="versiculo"><sup>3</sup> Ego mandavi sanctificatis meis
et vocavi fortes meos ad iram meam,
exsultantes in gloria mea.</span>
	<span class="versiculo"><sup>4</sup> Vox multitudinis in montibus quasi populi ingentis,
vox sonitus regnorum gentium congregatarum.
Dominus exercituum recenset militiam belli;</span>
	<span class="versiculo"><sup>5</sup> veniunt de terra procul a termino caeli,
Dominus et vasa furoris eius,
ut disperdat omnem terram.</span>
	<span class="versiculo"><sup>6</sup> Ululate, quia prope est dies Domini;
quasi vastitas a Domino veniet.</span>
	<span class="versiculo"><sup>7</sup> Propter hoc omnes manus dissolventur,
et omne cor hominis tabescet.</span>
	<span class="versiculo"><sup>8</sup> Perterrebuntur.
Torsiones et dolores tenebunt eos,
quasi parturiens dolebunt;
unusquisque ad proximum suum stupebit:
facies combustae vultus eorum.</span>
	<span class="versiculo"><sup>9</sup> Ecce dies Domini venit,
crudelis et indignationis plenus
et irae furorisque,
ad ponendam terram in solitudinem,
et peccatores eius conteret de ea.</span>
	<span class="versiculo"><sup>10</sup> Quoniam stellae caeli et sidera eius
non expandent lumen suum;
obtenebratus est sol in ortu suo,
et luna non splendebit in lumine suo.</span>
	<span class="versiculo"><sup>11</sup> Et visitabo super orbem propter mala
et super impios propter iniquitatem eorum;
et quiescere faciam superbiam protervorum
et arrogantiam fortium humiliabo.</span>
	<span class="versiculo"><sup>12</sup> Pretiosior erit vir auro,
et homo mundo obryzo.</span>
	<span class="versiculo"><sup>13</sup> Super hoc caelum turbabo,
et movebitur terra de loco suo
in indignatione Domini exercituum
et in die irae furoris eius.</span>
	<span class="versiculo"><sup>14</sup> Et erit quasi damula fugiens et quasi ovis,
et non erit qui congreget;
unusquisque ad populum suum convertetur,
et singuli ad terram suam fugient.</span>
	<span class="versiculo"><sup>15</sup> Omnis, qui inventus fuerit, occidetur,
et omnis, qui captus fuerit, cadet in gladio;</span>
	<span class="versiculo"><sup>16</sup> infantes eorum allidentur in oculis eorum,
diripientur domus eorum,
et uxores eorum violabuntur.</span>
	<span class="versiculo"><sup>17</sup> Ecce ego suscitabo super eos Medos,
qui argentum non quaerant nec aurum velint;</span>
	<span class="versiculo"><sup>18</sup> sed arcus pueros prosternent
et fructui uteri non miserebuntur.</span>
	<span class="versiculo"><sup>19</sup> Et erit Babylon, splendor regnorum,
inclita superbia Chaldaeorum,
sicut cum subvertit Dominus Sodomam et Gomorram.</span>
	<span class="versiculo"><sup>20</sup> Non habitabitur usque in finem
et non fundabitur usque ad generationem et generationem,
nec ponet ibi tentoria Arabs,
nec pastores accubare facient ibi,</span>
	<span class="versiculo"><sup>21</sup> sed accubabunt ibi bestiae,
et replebunt domus eorum ululae,
et habitabunt ibi struthiones,
et pilosi saltabunt ibi;</span>
	<span class="versiculo"><sup>22</sup> et respondebunt ibi hyaenae in aedibus eius,
et thoes in delubris voluptatis.
Prope est ut veniat tempus eius,
et dies eius non elongabuntur.</span>
</div>
