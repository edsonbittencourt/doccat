<div>
    <span class="capitulo">47</span>
    <span class="versiculo"><sup>1</sup> Descende, sede in pulvere,
virgo filia Babylon;
sede in terra sine solio,
filia Chaldaeorum,
quia ultra non vocaberis
mollis et tenera.</span>
    <span class="versiculo"><sup>2</sup> Tolle molam et mole farinam;
depone velum tuum,
subleva stolam, revela crura,
transi flumina.</span>
    <span class="versiculo"><sup>3</sup> Revelabitur ignominia tua,
et videbitur opprobrium tuum.
&#x201c; Ultionem capiam,
nemini parcam &#x201d;,</span>
    <span class="versiculo"><sup>4</sup> dicit Redemptor noster, Dominus exercituum nomen illius,
Sanctus Israel.</span>
    <span class="versiculo"><sup>5</sup> Sede tacens et intra in tenebras,
filia Chaldaeorum,
quia non vocaberis ultra
Domina regnorum.</span>
    <span class="versiculo"><sup>6</sup> Iratus sum super populum meum,
contaminavi hereditatem meam
et dedi eos in manu tua;
non posuisti eis misericordias,
super senem aggravasti iugum tuum valde</span>
    <span class="versiculo"><sup>7</sup> et dixisti: &#x201c; In sempiternum ero domina &#x201d;.
Non posuisti haec super cor tuum
neque recordata es novissimi tui.</span>
    <span class="versiculo"><sup>8</sup> Et nunc audi haec, delicata,
quae habitas confidenter
et dicis in corde tuo:
&#x201c; Ego, et praeter me non est altera, non sedebo vidua et orbitatem ignorabo &#x201d;.</span>
    <span class="versiculo"><sup>9</sup> Venient tibi duo haec
subito in die una,
orbitas et viduitas;
repente venerunt super te
propter multitudinem maleficiorum tuorum,
propter abundantiam incantationum tuarum.</span>
    <span class="versiculo"><sup>10</sup> Et fiduciam habuisti in malitia tua
et dixisti: &#x201c; Non est qui videat me &#x201d;.
Sapientia tua et scientia tua,
haec decepit te.
Et dixisti in corde tuo:
&#x201c; Ego, et praeter me non est altera &#x201d;.</span>
    <span class="versiculo"><sup>11</sup> Veniet super te malum,
et nescies avertere;
et irruet super te calamitas,
quam non poteris expiare;
veniet super te repente
miseria, quam nescies.</span>
    <span class="versiculo"><sup>12</sup> Sta cum incantationibus tuis
et cum multitudine maleficiorum tuorum,
in quibus laborasti ab adulescentia tua:
forte poteris iuvari, forte terrebis.</span>
    <span class="versiculo"><sup>13</sup> Defecisti in multitudine consiliorum tuorum;
stent et salvent te, qui metiuntur caelum,
qui contemplantur sidera
et annuntiant singulis noviluniis
ventura tibi.</span>
    <span class="versiculo"><sup>14</sup> Ecce facti sunt quasi stipula,
ignis combussit eos.
Non liberabunt seipsos
de manu flammae;
non sunt prunae, quibus calefiant,
nec focus, ut sedeant ad eum.</span>
    <span class="versiculo"><sup>15</sup> Sic fiunt tibi incantatores tui,
in quibuscumque laborasti ab adulescentia tua;
unusquisque in via sua errat,
non est qui salvet te.</span>
</div>
