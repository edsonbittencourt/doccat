<div>
	<span class="capitulo">32</span>
	<span class="versiculo"><sup>1</sup> Ecce in iustitia regnabit rex,
et principes in iudicio praeerunt.</span>
	<span class="versiculo"><sup>2</sup> Et erit vir sicut latibulum a vento
et refugium a tempestate,
sicut rivi aquarum in sitiente terra
et umbra petrae magnae in terra arida.</span>
	<span class="versiculo"><sup>3</sup> Non caligabunt oculi videntium,
et aures audientium diligenter auscultabunt,</span>
	<span class="versiculo"><sup>4</sup> et cor stultorum intelleget scientiam,
et lingua balborum velociter loquetur et plane.</span>
	<span class="versiculo"><sup>5</sup> Non vocabitur ultra is, qui insipiens est, nobilis,
neque fraudulentus appellabitur maior;</span>
	<span class="versiculo"><sup>6</sup> stultus enim fatua loquitur,
et cor eius cogitat iniquitatem,
ut perficiat impietatem
et loquatur contra Dominum errores
et vacuam faciat animam esurientem
et potum sitienti auferat.</span>
	<span class="versiculo"><sup>7</sup> Fraudulenti fraudes pessimae sunt;
ipse enim cogitationes concinnat
ad perdendos mites in sermone mendaci,
etiam quando pauper iudicium vindicat.</span>
	<span class="versiculo"><sup>8</sup> Nobilis vero consilia nobilia dat
et ipse ad nobilia assurget.</span>
	<span class="versiculo"><sup>9</sup> Mulieres vanae, surgite, audite vocem meam;
filiae confidentes, percipite auribus eloquium meum.</span>
	<span class="versiculo"><sup>10</sup> Post dies enim et annum
vos pavebitis confidentes;
consummata est enim vindemia,
collectio ultra non veniet.</span>
	<span class="versiculo"><sup>11</sup> Obstupescite, vanae;
pavete, confidentes,
exuite vos et nudate vos,
accingite lumbos vestros.</span>
	<span class="versiculo"><sup>12</sup> Super ubera plangite,
super regione desiderabili,
super vinea fertili.</span>
	<span class="versiculo"><sup>13</sup> Super humum populi mei
spinae et vepres ascendent,
super omnes domos gaudii,
super civitatem exsultantem.</span>
	<span class="versiculo"><sup>14</sup> Domus enim dimissa est;
multitudo urbis relicta est,
Ophel et Bahan erunt speluncae
usque in aeternum,
gaudium onagrorum,
pascua gregum,</span>
	<span class="versiculo"><sup>15</sup> donec effundatur super nos
spiritus de excelso.
Et erit desertum in hortum,
et hortus in saltum reputabitur,</span>
	<span class="versiculo"><sup>16</sup> et habitabit in solitudine iudicium,
et iustitia in horto sedebit;</span>
	<span class="versiculo"><sup>17</sup> et erit opus iustitiae pax,
et cultus iustitiae silentium,
et securitas usque in sempiternum.</span>
	<span class="versiculo"><sup>18</sup> Et sedebit populus meus in habitatione pacis
et in tabernaculis fiduciae
et in locis securis.</span>
	<span class="versiculo"><sup>19</sup> Et penitus cadet saltus,
et profunde deprimetur civitas.</span>
	<span class="versiculo"><sup>20</sup> Beati, qui seminatis super omnes aquas,
immittentes pedem bovis et asini.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_isaiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
