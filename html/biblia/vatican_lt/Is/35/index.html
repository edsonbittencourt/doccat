<div>
    <span class="capitulo">35</span>
    <span class="versiculo"><sup>1</sup> Laetentur deserta et invia,
et exsultet solitudo et floreat quasi lilium.</span>
    <span class="versiculo"><sup>2</sup> Germinet et exsultet
laetabunda et laudans.
Gloria Libani data est ei,
decor Carmeli et Saron;
ipsi videbunt gloriam Domini,
maiestatem Dei nostri.</span>
    <span class="versiculo"><sup>3</sup> Confortate manus dissolutas
et genua debilia roborate.</span>
    <span class="versiculo"><sup>4</sup> Dicite pusillanimis:
&#x201c; Confortamini, nolite timere!
Ecce Deus vester,
ultio veniet, retributio Dei;
ipse veniet et salvabit vos &#x201d;.</span>
    <span class="versiculo"><sup>5</sup> Tunc aperientur oculi caecorum,
et aures surdorum patebunt.</span>
    <span class="versiculo"><sup>6</sup> Tunc saliet sicut cervus claudus,
et exsultabit lingua mutorum,
quia erumpent in deserto aquae,
et torrentes in solitudine.</span>
    <span class="versiculo"><sup>7</sup> Et terra arida erit in stagnum,
et sitiens in fontes aquarum;
in cubilibus, in quibus dracones habitabant,
erit locus calami et iunci.</span>
    <span class="versiculo"><sup>8</sup> Et erit ibi semita et via;
et via sancta vocabitur:
non transibit per eam pollutus;
et erit eis directa via,
ita ut stulti non errent per eam.</span>
    <span class="versiculo"><sup>9</sup> Non erit ibi leo,
et rapax bestia non ascendet per eam
nec invenietur ibi;
et ambulabunt, qui liberati fuerint,</span>
    <span class="versiculo"><sup>10</sup> et redempti a Domino revertentur.
Et venient in Sion cum laude,
et laetitia sempiterna super caput eorum:
gaudium et laetitiam obtinebunt,
et fugiet maeror et gemitus.</span>
</div>
