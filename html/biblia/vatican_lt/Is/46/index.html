<div>
    <span class="capitulo">46</span>
    <span class="versiculo"><sup>1</sup> Concidit Bel, incurvavit se Nabo;
fuerunt simulacra eorum bestiis et iumentis.
Statuae vestrae portantur, onera lassis.</span>
    <span class="versiculo"><sup>2</sup> Se incurvaverunt et conciderunt simul;
non potuerunt salvare onus
et ipsi in captivitatem ibunt.</span>
    <span class="versiculo"><sup>3</sup> Audite me, domus Iacob
et omne residuum domus Israel,
qui portamini ab utero,
qui gestamini a vulva.</span>
    <span class="versiculo"><sup>4</sup> Usque ad senectam ego ipse
et usque ad canos ego portabo;
et ego feci et ego feram,
ego portabo et salvabo.</span>
    <span class="versiculo"><sup>5</sup> Cui assimilatis me et adaequatis
et comparatis me, et erimus similes?</span>
    <span class="versiculo"><sup>6</sup> Qui effundunt aurum de sacculo
et argentum statera ponderant,
conducunt aurificem, ut faciat deum,
et procidunt et adorant.</span>
    <span class="versiculo"><sup>7</sup> Portant illum in umeris gestantes
et ponentes in loco suo;
et stabit ac de loco suo non movebitur;
sed et si quis clamat ad eum, non respondet;
de tribulatione eius non salvabit eum.</span>
    <span class="versiculo"><sup>8</sup> Mementote istud et confundamini;
redite, praevaricatores, ad cor.</span>
    <span class="versiculo"><sup>9</sup> Recordamini prioris saeculi,
quoniam ego sum Deus,
et non est ultra Deus,
nec est similis mei.</span>
    <span class="versiculo"><sup>10</sup> Annuntians ab exordio novissimum
et ab initio, quae necdum facta sunt,
dicens: &#x201c; Consilium meum stabit,
et omnem voluntatem meam faciam &#x201d;.</span>
    <span class="versiculo"><sup>11</sup> Vocans ab oriente avem rapacem
et de terra longinqua virum consilii mei;
et locutus sum et adducam illud,
decrevi et faciam illud.</span>
    <span class="versiculo"><sup>12</sup> Audite me, duri corde,
qui longe estis a iustitia.</span>
    <span class="versiculo"><sup>13</sup> Prope feci iustitiam meam, non elongabitur;
et salus mea non morabitur:
et dabo in Sion salutem
et Israeli gloriam meam.</span>
</div>
