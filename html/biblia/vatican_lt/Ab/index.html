<div id="Ab">
	<p class="nome">Abdias</p>
	<span class="versiculo"><sup>1</sup> Visio Abdiae.
Haec dicit Dominus Deus ad Edom.
Auditum audivimus a Domino,
et legatus ad gentes missus est:
&#x201c; Surgite, et consurgamus
adversus eum in proelium! &#x201d;.</span>
	<span class="versiculo"><sup>2</sup> &#x201c; Ecce parvulum te dabo in gentibus,
contemptibilis tu es valde.</span>
	<span class="versiculo"><sup>3</sup> Superbia cordis tui decepit te
habitantem in scissuris petrae,
exaltantem solium suum;
qui dicit in corde suo:
&#x201c;Quis detrahet me in terram?&#x201d;.</span>
	<span class="versiculo"><sup>4</sup> Si exaltatus fueris ut aquila
et si inter sidera posueris nidum tuum,
inde detraham te &#x201d;,
dicit Dominus.</span>
	<span class="versiculo"><sup>5</sup> Si fures introissent ad te,
si latrones per noctem,
quomodo periisses!
Nonne furati essent sufficientia sibi?
Si vindemiatores introissent ad te,
nonne racemos tantum reliquissent?</span>
	<span class="versiculo"><sup>6</sup> Quomodo scrutati sunt Esau?
Investigaverunt abscondita eius.</span>
	<span class="versiculo"><sup>7</sup> Usque ad terminum eiecerunt te,
omnes viri foederis tui deceperunt te,
invaluerunt adversum te viri pacis tuae;
qui comedunt tecum, ponent insidias subter te.
Non est prudentia in eo.</span>
	<span class="versiculo"><sup>8</sup> &#x201c; Numquid non in die illa,
dicit Dominus,
perdam sapientes de Edom
et prudentiam de monte Esau?</span>
	<span class="versiculo"><sup>9</sup> Et timebunt fortes tui Theman,
ut intereat omnis vir de monte Esau.</span>
	<span class="versiculo"><sup>10</sup> Propter interfectionem
et propter iniquitatem
in fratrem tuum Iacob
operiet te confusio,
et peribis in aeternum.</span>
	<span class="versiculo"><sup>11</sup> In die cum stares ex adverso,
quando capiebant alieni exercitum eius,
et extranei ingrediebantur portas eius
et super Ierusalem mittebant sortem,
tu quoque eras quasi unus ex eis &#x201d;.</span>
	<span class="versiculo"><sup>12</sup> Et non respicies diem fratris tui,
diem calamitatis eius;
et non laetaberis super filios Iudae
in die perditionis eorum;
et non magnificabis os tuum
in die angustiae.</span>
	<span class="versiculo"><sup>13</sup> Neque ingredieris portam populi mei
in die ruinae eorum;
neque respicies et tu malum eius
in die vastitatis illius
et non mittes manum in opes eius
in die vastitatis illius;</span>
	<span class="versiculo"><sup>14</sup> neque stabis in exitibus,
ut interficias eos, qui fugerint,
et non trades reliquos eius
in die tribulationis.</span>
	<span class="versiculo"><sup>15</sup> Quoniam iuxta est dies Domini
super omnes gentes:
sicut fecisti, fiet tibi,
retributio tua convertetur in caput tuum.</span>
	<span class="versiculo"><sup>16</sup> Quomodo enim bibistis super montem sanctum meum,
bibent omnes gentes iugiter;
et bibent et absorbebunt
et erunt quasi non fuerint.</span>
	<span class="versiculo"><sup>17</sup> Et in monte Sion erit salvatio,
et erit sanctum;
et possidebit domus Iacob
eos, qui se possederant.</span>
	<span class="versiculo"><sup>18</sup> Et erit domus Iacob ignis,
et domus Ioseph flamma,
et domus Esau stipula;
et succendentur in eis, et devorabunt eos,
et non erunt reliquiae domus Esau,
quia Dominus locutus est.</span>
	<span class="versiculo"><sup>19</sup> Et hereditabunt austrum,
montem Esau,
et Sephelam Philisthim;
et possidebunt regionem Ephraim
et regionem Samariae,
et Beniamin possidebit Galaad;</span>
	<span class="versiculo"><sup>20</sup> et transmigratio prima filiorum Israel
possidebit terram Chananaeorum usque ad Sareptam;
et transmigratio Ierusalem, quae in Sapharad est,
possidebit civitates austri.</span>
	<span class="versiculo"><sup>21</sup> Et ascendent salvatores in montem Sion
iudicare montem Esau,
et erit Domino regnum.</span>
</div>
