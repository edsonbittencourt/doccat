<div>
    <span class="capitulo">-</span>
    <span class="versiculo"><sup>1</sup> Iudas Iesu Christi servus, frater autem Iacobi, his qui sunt vocati, in Deo Patre dilecti et Christo Iesu conservati:</span>
    <span class="versiculo"><sup>2</sup> misericordia vobis et pax et caritas adimpleatur.</span>
    <span class="versiculo"><sup>3</sup> Carissimi, omnem sollicitudinem faciens scribendi vobis de communi nostra salute, necesse habui scribere vobis, deprecans certare pro semel tradita sanctis fide.</span>
    <span class="versiculo"><sup>4</sup> Subintroierunt enim quidam homines, qui olim praescripti sunt in hoc iudicium, impii, Dei nostri gratiam transferentes in luxuriam, et solum Dominatorem et Dominum nostrum Iesum Christum negantes.</span>
    <span class="versiculo"><sup>5</sup> Commonere autem vos volo, scientes vos omnia, quoniam Dominus semel populum de terra Aegypti salvans, secundo eos, qui non crediderunt, perdidit;</span>
    <span class="versiculo"><sup>6</sup> angelos vero, qui non servaverunt suum principatum, sed dereliquerunt suum domicilium, in iudicium magni diei vinculis aeternis sub caligine reservavit.</span>
    <span class="versiculo"><sup>7</sup> Sicut Sodoma et Gomorra et finitimae civitates, simili modo exfornicatae et abeuntes post carnem alteram, factae sunt exemplum, ignis aeterni poenam sustinentes.</span>
    <span class="versiculo"><sup>8</sup> Similiter vero et hi somniantes carnem quidem maculant, dominationem autem spernunt, glorias autem blasphemant.</span>
    <span class="versiculo"><sup>9</sup> Cum Michael archangelus cum Diabolo disputans altercaretur de Moysis corpore, non est ausus iudicium inferre blasphemiae, sed dixit: &#x201c; Increpet te Dominus! &#x201d;.</span>
    <span class="versiculo"><sup>10</sup> Hi autem, quaecumque quidem ignorant, blasphemant; quaecumque autem naturaliter tamquam muta animalia norunt, in his corrumpuntur.</span>
    <span class="versiculo"><sup>11</sup> Vae illis, quia via Cain abierunt et errore Balaam mercede effusi sunt et contradictione Core perierunt!</span>
    <span class="versiculo"><sup>12</sup> Hi sunt in agapis vestris maculae, convivantes sine timore, semetipsos pascentes; nubes sine aqua, quae a ventis circumferuntur; arbores autumnales infructuosae bis mortuae, eradicatae;</span>
    <span class="versiculo"><sup>13</sup> fluctus feri maris despumantes suas confusiones; sidera errantia, quibus procella tenebrarum in aeternum servata est.</span>
    <span class="versiculo"><sup>14</sup> Prophetavit autem et his septimus ab Adam Henoch dicens: &#x201c; Ecce venit Dominus in sanctis milibus suis</span>
    <span class="versiculo"><sup>15</sup> facere iudicium contra omnes et arguere omnem animam de omnibus operibus impietatis eorum, quibus impie egerunt, et de omnibus duris, quae locuti sunt contra eum peccatores impii &#x201d;.</span>
    <span class="versiculo"><sup>16</sup> Hi sunt murmuratores, querelosi, secundum concupiscentias suas ambulantes, et os illorum loquitur superba, mirantes personas quaestus causa.</span>
    <span class="versiculo"><sup>17</sup> Vos autem, carissimi, memores estote verborum, quae praedicta sunt ab apostolis Domini nostri Iesu Christi,</span>
    <span class="versiculo"><sup>18</sup> quoniam dicebant vobis: &#x201c; In novissimo tempore venient illusores, secundum suas concupiscentias ambulantes impietatum&#x201d;.</span>
    <span class="versiculo"><sup>19</sup> Hi sunt qui segregant, animales, Spiritum non habentes.</span>
    <span class="versiculo"><sup>20</sup> Vos autem, carissimi, superaedificantes vosmetipsos sanctissimae vestrae fidei, in Spiritu Sancto orantes,</span>
    <span class="versiculo"><sup>21</sup> ipsos vos in dilectione Dei servate, exspectantes misericordiam Domini nostri Iesu Christi in vitam aeternam.</span>
    <span class="versiculo"><sup>22</sup> Et his quidem miseremini disputantibus;</span>
    <span class="versiculo"><sup>23</sup> illos vero salvate de igne rapientes; aliis autem miseremini in timore, odientes et eam, quae carnalis est, maculatam tunicam.</span>
    <span class="versiculo"><sup>24</sup> Ei autem, qui potest vos conservare sine peccato et constituere ante conspectum gloriae suae immaculatos in exsultatione,</span>
    <span class="versiculo"><sup>25</sup> soli Deo salvatori nostro per Iesum Christum Dominum nostrum gloria, magnificentia, imperium et potestas ante omne saeculum et nunc et in omnia saecula. Amen.</span>
</div>
