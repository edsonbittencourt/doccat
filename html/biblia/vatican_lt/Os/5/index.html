<div>
	<span class="capitulo">5</span>
	<span class="versiculo"><sup>1</sup> Audite hoc, sacerdotes,
et attendite, domus Israel;
et domus regis, auscultate,
quia vobis iudicium est;
quoniam laqueus facti estis pro Maspha
et rete expansum super Thabor.</span>
	<span class="versiculo"><sup>2</sup> Et foveam Settim profundam fecerunt;
ego autem castigabo vos omnes.</span>
	<span class="versiculo"><sup>3</sup> Ego scio Ephraim,
et Israel non est absconditus a me;
quia nunc fornicatus es, Ephraim,
contaminatus est Israel.</span>
	<span class="versiculo"><sup>4</sup> Non dabunt opera sua,
ut revertantur ad Deum suum,
quia spiritus fornicationis in medio eorum,
et Dominum non cognoverunt.</span>
	<span class="versiculo"><sup>5</sup> Et testatur arrogantia Israel in faciem suam,
et Israel et Ephraim ruent in iniquitate sua:
ruet etiam Iudas cum eis.</span>
	<span class="versiculo"><sup>6</sup> In gregibus suis et in armentis suis
vadent ad quaerendum Dominum
et non invenient;
subtraxit se ab eis.</span>
	<span class="versiculo"><sup>7</sup> In Dominum praevaricati sunt,
quia filios alienos genuerunt;
nunc devorabit eos uno mense cum partibus suis.</span>
	<span class="versiculo"><sup>8</sup> Clangite bucina in Gabaa,
tuba in Rama,
conclamate in Bethaven,
exterrete Beniamin.</span>
	<span class="versiculo"><sup>9</sup> Ephraim vastabitur in die correptionis;
in tribubus Israel annuntio rem certam.</span>
	<span class="versiculo"><sup>10</sup> Facti sunt principes Iudae
quasi transferentes terminos;
super eos effundam
quasi aquam iram meam.</span>
	<span class="versiculo"><sup>11</sup> Oppressus est Ephraim,
fractum est ius,
quoniam voluit abire post sordem.</span>
	<span class="versiculo"><sup>12</sup> Et ego quasi sanies Ephraim,
et quasi putredo domui Iudae.</span>
	<span class="versiculo"><sup>13</sup> Et vidit Ephraim languorem suum,
et Iuda ulcus suum;
et abiit Ephraim ad Assyriam
et misit ad regem magnum;
sed et ipse non poterit sanare vos
nec solvere poterit vos ab ulcere.</span>
	<span class="versiculo"><sup>14</sup> Quoniam ego quasi leaena Ephraim
et quasi catulus leonis domui Iudae;
ego, ego capiam et vadam,
tollam, et non est qui eruat.</span>
	<span class="versiculo"><sup>15</sup> Vadens revertar ad locum meum,
donec poenas solvant
et quaerant faciem meam,
in tribulatione sua me desiderent.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_osee_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
