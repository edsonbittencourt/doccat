<div>
	<span class="capitulo">12</span>
	<span class="versiculo"><sup>1</sup> Circumdedit me in fraude Ephraim,
et in dolo domus Israel;
- Iudas autem, dum adhuc vagatur, est cum Deo
et cum Sancto fidelis &#x201d; -.</span>
	<span class="versiculo"><sup>2</sup> Ephraim pascit ventum
et sequitur aestum;
tota die mendacium et violentiam multiplicat
et foedus cum Assyriis init
et oleum in Aegyptum fert.</span>
	<span class="versiculo"><sup>3</sup> Iudicium ergo Domini cum Iuda,
et visitatio super Iacob;
iuxta vias eius et iuxta opera eius reddet ei.</span>
	<span class="versiculo"><sup>4</sup> In utero supplantavit fratrem suum
et in robore suo luctatus est cum Deo.</span>
	<span class="versiculo"><sup>5</sup> Et luctatus est cum angelo et praevaluit;
flevit et deprecatus est eum.
In Bethel invenit eum
et ibi locutus est nobiscum</span>
	<span class="versiculo"><sup>6</sup> Dominus, Deus exercituum:
Dominus memoriale eius.</span>
	<span class="versiculo"><sup>7</sup> &#x201c; Et tu ad Deum tuum converteris;
caritatem et iudicium custodi
et spera in Deo tuo semper &#x201d;.</span>
	<span class="versiculo"><sup>8</sup> Chanaan, in manu eius statera dolosa,
fraudem diligit.</span>
	<span class="versiculo"><sup>9</sup> Et dixit Ephraim: &#x201c; Verumtamen dives effectus sum,
inveni opes mihi,
omnes labores mei non invenient mihi
iniquitatem, quam peccavi &#x201d;.</span>
	<span class="versiculo"><sup>10</sup> &#x201c; Ego autem Dominus, Deus tuus
ex terra Aegypti;
adhuc sedere te faciam in tabernaculis,
sicut in diebus conventus.</span>
	<span class="versiculo"><sup>11</sup> Et loquar ad prophetas
et ego visionem multiplicabo
et in manu prophetarum proponam similitudines &#x201d;.</span>
	<span class="versiculo"><sup>12</sup> Si Galaad iniquitas fuerat,
prorsus inanes facti sunt;
in Galgala bobus immolantes,
etiam altaria eorum erunt quasi acervi
super sulcos agri.</span>
	<span class="versiculo"><sup>13</sup> Fugit Iacob in regionem Aram;
et servivit Israel pro uxore
et pro uxore custos fuit.</span>
	<span class="versiculo"><sup>14</sup> Per prophetam autem eduxit Dominus
Israel de Aegypto,
et per prophetam custoditus est.</span>
	<span class="versiculo"><sup>15</sup> Ad iracundiam provocavit Ephraim amarissime,
sed sanguinem eius super eum relinquet
et opprobrium eius retribuet ei Dominus suus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_osee_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
