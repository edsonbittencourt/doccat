<div>
	<span class="capitulo">1</span>
	<span class="versiculo"><sup>1</sup> Verbum Domini, quod factum est ad Osee filium Beeri in diebus Oziae, Ioatham, Achaz, Ezechiae regum Iudae, et in diebus Ieroboam filii Ioas regis Israel.</span>
	<span class="versiculo"><sup>2</sup> Principium verbi Domini per Osee. Dixit Dominus ad Osee:
&#x201c; Vade, sume tibi mulierem fornicationum
et filios fornicationum,
quia fornicans fornicatur terra a Domino &#x201d;.</span>
	<span class="versiculo"><sup>3</sup> Et abiit et accepit Gomer filiam Debelaim, quae concepit et peperit ei filium.</span>
	<span class="versiculo"><sup>4</sup> Et dixit Dominus ad eum: &#x201c; Voca nomen eius 'Iezrahel', quoniam adhuc modicum et visitabo sanguinem Iezrahel super domum Iehu et cessare faciam regnum domus Israel;</span>
	<span class="versiculo"><sup>5</sup> et in illa die conteram arcum Israel in valle Iezrahel &#x201d;.</span>
	<span class="versiculo"><sup>6</sup> Et concepit adhuc et peperit filiam; et dixit ei: &#x201c; Voca nomen eius &#x201c;Absque misericordia&#x201d;, quia non addam ultra misereri domui Israel, ut ignoscam eis.</span>
	<span class="versiculo"><sup>7</sup> Et domui Iudae miserebor et salvabo eos in Domino Deo suo et non salvabo eos in arcu et gladio et in bello et in equis et in equitibus &#x201d;.</span>
	<span class="versiculo"><sup>8</sup> Et ablactavit eam, quae erat 'Absque misericordia', et concepit et peperit filium.</span>
	<span class="versiculo"><sup>9</sup> Et dixit: &#x201c; Voca nomen eius 'Non populus meus', quia vos non populus meus, et ego 'Non sum' vobis.</span>
</div>
