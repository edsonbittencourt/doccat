<div>
	<span class="capitulo">8</span>
	<span class="versiculo"><sup>1</sup> In gutture tuo sit tuba!
Quasi aquila super domum Domini
pro eo quod transgressi sunt foedus meum
et legem meam praevaricati sunt.</span>
	<span class="versiculo"><sup>2</sup> Me invocant: &#x201c;Deus meus&#x201d;;
cognovimus te, Israel.</span>
	<span class="versiculo"><sup>3</sup> Proiecit Israel bonum;
inimicus persequetur eum.</span>
	<span class="versiculo"><sup>4</sup> Ipsi constituerunt reges, et non ex me;
principes constituerunt, et non cognovi:
argentum suum et aurum suum
fecerunt sibi idola,
ut interirent.</span>
	<span class="versiculo"><sup>5</sup> Proiectus est vitulus tuus, Samaria;
iratus est furor meus in eos.
Usquequo non poterunt emundari?</span>
	<span class="versiculo"><sup>6</sup> Quia ex Israel et ipse est:
artifex fecit illum,
et non est Deus;
quoniam in scintillas erit
vitulus Samariae.</span>
	<span class="versiculo"><sup>7</sup> Quia ventum seminabunt
et turbinem metent;
cum culmus non sit in eo,
germen non faciet farinam:
quod et si fecerit,
alieni comedent eam.</span>
	<span class="versiculo"><sup>8</sup> Devoratus est Israel,
nunc factus est in nationibus
quasi vas immundum.</span>
	<span class="versiculo"><sup>9</sup> Quia ipsi ascenderunt ad Assyriam, onager est solitarius sibi;
Ephraim autem munera dederunt amatoribus.</span>
	<span class="versiculo"><sup>10</sup> Sed et cum mercede conduxerint nationes,
nunc compellam eos,
et trement paulisper sub onere regis principum.</span>
	<span class="versiculo"><sup>11</sup> Cum multiplicaret Ephraim altaria pro peccato,
factae sunt ei arae in peccatum.</span>
	<span class="versiculo"><sup>12</sup> Scribebam ei multiplices leges meas;
velut alienae computatae sunt.</span>
	<span class="versiculo"><sup>13</sup> Hostias amant,
immolant carnes et comedunt;
sed Dominus non suscipiet eas.
Nunc recordabitur iniquitatis eorum
et visitabit peccata eorum:
ipsi in Aegyptum convertentur.</span>
	<span class="versiculo"><sup>14</sup> Et oblitus est Israel factoris sui
et aedificavit delubra;
et Iudas multiplicavit urbes munitas.
Et mittam ignem in civitates eius,
et devorabit aedes illius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_osee_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
