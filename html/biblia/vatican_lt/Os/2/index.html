<div>
	<span class="capitulo">2</span>
	<span class="versiculo"><sup>1</sup> Et erit numerus filiorum Israel
quasi arena maris,
quae sine mensura est et non numerabitur.
Et erit: in loco, ubi dicebatur eis:
&#x201c;Non populus meus vos&#x201d;,
dicetur eis: &#x201c;Filii Dei viventis&#x201d;.</span>
	<span class="versiculo"><sup>2</sup> Et congregabuntur filii Iudae
et filii Israel pariter
et ponent sibimet caput unum
et ascendent de terra,
quia magnus dies Iezrahel.</span>
	<span class="versiculo"><sup>3</sup> Dicite fratribus vestris: &#x201c;Populus meus&#x201d;
et sororibus vestris: &#x201c;Misericordiam consecuta&#x201d;.</span>
	<span class="versiculo"><sup>4</sup> Contendite adversum matrem vestram; contendite,
quoniam ipsa non uxor mea,
et ego non vir eius;
auferat fornicationes suas a facie sua
et adulteria sua de medio uberum suorum,</span>
	<span class="versiculo"><sup>5</sup> ne forte exspoliem eam nudam
et statuam eam secundum diem nativitatis suae
et ponam eam quasi solitudinem
et statuam eam velut terram aridam
et interficiam eam siti.</span>
	<span class="versiculo"><sup>6</sup> Et filiorum illius non miserebor,
quoniam filii fornicationum sunt,</span>
	<span class="versiculo"><sup>7</sup> quia fornicata est mater eorum,
turpiter egit, quae concepit eos;
quia dixit: &#x201c;Vadam post amatores meos,
qui dant panes mihi et aquas meas,
lanam meam et linum meum,
oleum meum et potum meum&#x201d;.</span>
	<span class="versiculo"><sup>8</sup> Propter hoc ecce ego saepiam
viam tuam spinis
et saepiam eam maceria,
et semitas suas non inveniet;</span>
	<span class="versiculo"><sup>9</sup> et sequetur amatores suos
et non apprehendet eos;
et quaeret eos et non inveniet
et dicet: &#x201c;Vadam et revertar
ad virum meum priorem,
quia bene mihi erat tunc magis quam nunc&#x201d;.</span>
	<span class="versiculo"><sup>10</sup> Et haec nescivit quia ego
dedi ei frumentum et vinum et oleum
et argentum multiplicavi ei
et aurum, quae fecerunt Baal.</span>
	<span class="versiculo"><sup>11</sup> Idcirco convertar et sumam
frumentum meum in tempore suo
et vinum meum in tempore suo;
et auferam lanam meam et linum meum,
quae operiebant pudenda eius,</span>
	<span class="versiculo"><sup>12</sup> et nunc revelabo ignominiam eius
in oculis amatorum eius,
et nullus est qui eruat eam de manu mea.</span>
	<span class="versiculo"><sup>13</sup> Et cessare faciam omne gaudium eius,
sollemnitatem eius, neomeniam eius,
sabbatum eius et omnia festa tempora eius;</span>
	<span class="versiculo"><sup>14</sup> et corrumpam vineam eius et ficum eius,
de quibus dixit: &#x201c;Mercedes hae meae sunt,
quas dederunt mihi amatores mei&#x201d;.
Et ponam eas in saltum,
et comedet illas bestia agri.</span>
	<span class="versiculo"><sup>15</sup> Et visitabo super eam dies Baalim,
quibus accendebat incensum
et ornabatur inaure sua et monili suo
et ibat post amatores suos,
sed mei obliviscebatur,
dicit Dominus.</span>
	<span class="versiculo"><sup>16</sup> Propter hoc ecce ego lactabo eam
et ducam eam in solitudinem
et loquar ad cor eius;</span>
	<span class="versiculo"><sup>17</sup> et dabo ei vineas eius ex eodem loco
et vallem Achor, portam spei,
et respondebit ibi
iuxta dies iuventutis suae
et iuxta dies ascensionis suae de terra Aegypti.</span>
	<span class="versiculo"><sup>18</sup> Et erit: in die illa,
ait Dominus,
vocabis me: &#x201c;Vir meus&#x201d;
et non vocabis me ultra: &#x201c;Baal meus&#x201d;.</span>
	<span class="versiculo"><sup>19</sup> Et auferam nomina Baalim de ore eius,
et non recordabitur ultra nominis eorum.</span>
	<span class="versiculo"><sup>20</sup> Et percutiam eis foedus in die illa
cum bestia agri et cum volucre caeli et cum reptili terrae;
et arcum et gladium et bellum
conteram de terra
et cubare eos faciam confidenter.</span>
	<span class="versiculo"><sup>21</sup> Et sponsabo te mihi in sempiternum;
et sponsabo te mihi in iustitia et iudicio
et in misericordia et miserationibus.</span>
	<span class="versiculo"><sup>22</sup> Et sponsabo te mihi in fide,
et cognosces Dominum.</span>
	<span class="versiculo"><sup>23</sup> Et erit: in illa die exaudiam,
dicit Dominus,
exaudiam caelos,
et illi exaudient terram;</span>
	<span class="versiculo"><sup>24</sup> et terra exaudiet
triticum et vinum et oleum,
et haec exaudient Iezrahel.</span>
	<span class="versiculo"><sup>25</sup> Et seminabo eam mihi in terram
et miserebor eius, quae fuit &#x201c;Absque misericordia&#x201d;;</span>
	<span class="versiculo"><sup>26</sup> et dicam &#x201c;Non populo meo&#x201d;: &#x201c;Populus meus tu&#x201d;;
et ipse dicet: &#x201c;Deus meus es tu&#x201d; &#x201d;.</span>
</div>
