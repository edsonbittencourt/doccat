<div>
    <span class="capitulo">13</span>
    <span class="versiculo"><sup>1</sup> Loquente Ephraim, horror factus est;
dux erat in Israel.
Et deliquit in Baal
et mortuus est.</span>
    <span class="versiculo"><sup>2</sup> Et nunc addunt ad peccandum
faciuntque sibi conflatile de argento suo,
secundum intellegentiam suam simulacra;
factura artificum totum est.
&#x201c; His &#x2014; ipsi dicunt &#x2014; immolate! &#x201d;.
Homines vitulos osculantur.</span>
    <span class="versiculo"><sup>3</sup> Idcirco erunt quasi nubes matutina
et sicut ros matutinus praeteriens,
sicut palea turbine rapta ex area
et sicut fumus de fumario.</span>
    <span class="versiculo"><sup>4</sup> &#x201c; Ego autem Dominus, Deus tuus
ex terra Aegypti;
et Deum absque me nescies,
et salvator non est praeter me.</span>
    <span class="versiculo"><sup>5</sup> Ego pavi te in deserto,
in terra ardenti solitudinis.</span>
    <span class="versiculo"><sup>6</sup> Iuxta pascua sua saturati sunt
et saturati elevaverunt cor suum,
propterea obliti sunt mei.</span>
    <span class="versiculo"><sup>7</sup> Et ego ero eis quasi leaena,
sicut pardus iuxta viam insidiabor.</span>
    <span class="versiculo"><sup>8</sup> Occurram eis quasi ursa, raptis catulis,
et dirumpam claustrum cordis eorum:
et consumam eos ibi quasi leo;
bestia agri scindet eos.</span>
    <span class="versiculo"><sup>9</sup> Perdo te, Israel;
quis est auxiliator tuus?</span>
    <span class="versiculo"><sup>10</sup> Ubinam est rex tuus,
ut salvet te in omnibus urbibus tuis,
et iudices tui, de quibus dixisti:
&#x201c;Da mihi regem et principes&#x201d;?</span>
    <span class="versiculo"><sup>11</sup> Do tibi regem in furore meo
et aufero in indignatione mea.</span>
    <span class="versiculo"><sup>12</sup> Colligata est iniquitas Ephraim,
absconditum peccatum eius.</span>
    <span class="versiculo"><sup>13</sup> Dolores parturientis venient ei;
erit filius non sapiens:
suo enim tempore non stabit
in ore vulvae.</span>
    <span class="versiculo"><sup>14</sup> De manu inferni liberabo eos,
de morte redimam eos?
Ubi pestilentiae tuae, o mors?
Ubi pestis tua, inferne?
Consolatio abscondita est ab oculis meis &#x201d;.</span>
    <span class="versiculo"><sup>15</sup> Dum ipse inter fratres fructificat,
veniet ventus urens, ventus Domini
de deserto ascendens,
et siccabit venas eius
et desolabit fontem eius.
Ipse diripiet thesaurum,
omne vas desiderabile.</span>
</div>
