<div>
	<span class="capitulo">7</span>
	<span class="versiculo"><sup>1</sup> Cum sanare vellem Israel,
revelata est iniquitas Ephraim
et malitia Samariae,
quia operati sunt mendacium;
et fur ingressus est,
foris autem spoliat turma latronum.</span>
	<span class="versiculo"><sup>2</sup> Et non dicunt in cordibus suis
omnem malitiam eorum me recordari.
Nunc circumdederunt eos opera sua,
coram facie mea facta sunt.</span>
	<span class="versiculo"><sup>3</sup> In malitia sua laetificaverunt regem et in mendaciis suis principes.</span>
	<span class="versiculo"><sup>4</sup> Omnes adulterantes;
quasi clibanus succensus illi,
pistor cessat excitare ignem
a commixtione fermenti, donec fermentetur totum.</span>
	<span class="versiculo"><sup>5</sup> Die regis nostri
infirmi facti sunt principes ardore vini,
quod apprehendit protervos.</span>
	<span class="versiculo"><sup>6</sup> Quia applicuerunt quasi clibanum cor suum
in insidiando;
tota nocte dormivit ira eorum,
mane ipsa ardet quasi ignis flammae.</span>
	<span class="versiculo"><sup>7</sup> Omnes calefacti sunt quasi clibanus
et devorant iudices suos.
Omnes reges eorum ceciderunt;
non est qui clamet in eis ad me.</span>
	<span class="versiculo"><sup>8</sup> Ephraim in populis ipse commiscebatur;
Ephraim factus est subcinericius panis, qui non reversatur.</span>
	<span class="versiculo"><sup>9</sup> Comederunt alieni robur eius,
et ipse nescit;
sed et cani effusi sunt in eo,
et ipse ignorat.</span>
	<span class="versiculo"><sup>10</sup> Et testatur superbia Israel in faciem suam,
nec reversi sunt ad Dominum Deum suum
et non quaesierunt eum in omnibus his.</span>
	<span class="versiculo"><sup>11</sup> Et factus est Ephraim quasi columba
insipiens non habens sensum:
Aegyptum invocabant,
ad Assyrios abierunt.</span>
	<span class="versiculo"><sup>12</sup> Et cum profecti fuerint,
expandam super eos rete meum;
quasi volucrem caeli detraham eos, corripiam eos secundum auditionem coetus eorum.</span>
	<span class="versiculo"><sup>13</sup> Vae eis, quoniam recesserunt a me!
Vastabuntur, quia praevaricati sunt in me.
Et ego redimam eos,
cum ipsi locuti sint contra me mendacia?</span>
	<span class="versiculo"><sup>14</sup> Et non clamaverunt ad me in corde suo,
sed ululabant in cubilibus suis;
super triticum et vinum se incidebant,
contumaces sunt adversum me.</span>
	<span class="versiculo"><sup>15</sup> Et ego erudivi eos et confortavi brachia eorum,
et in me cogitaverunt malitiam.</span>
	<span class="versiculo"><sup>16</sup> Convertuntur ad eum, qui non prodest,
facti sunt quasi arcus dolosus;
cadent in gladio principes eorum
propter execrationem linguae suae: ista subsannatio eorum in terra Aegypti.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_osee_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
