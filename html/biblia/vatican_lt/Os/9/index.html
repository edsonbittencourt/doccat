<div>
	<span class="capitulo">9</span>
	<span class="versiculo"><sup>1</sup> Noli laetari, Israel;
noli exsultare sicut populi,
quia fornicatus es a Deo tuo,
dilexisti mercedem super omnes areas tritici.</span>
	<span class="versiculo"><sup>2</sup> Area et torcular non pascet eos,
et vinum mentietur eis.</span>
	<span class="versiculo"><sup>3</sup> Non manebunt in terra Domini:
revertetur Ephraim in Aegyptum,
et in Assyria pollutum comedent.</span>
	<span class="versiculo"><sup>4</sup> Non libabunt Domino vinum,
et non placebunt ei sacrificia eorum;
quasi panis lugentium erunt eis:
omnes, qui comedent eum, contaminabuntur,
quia panis eorum erit tantummodo pro vita ipsorum;
non intrabit in domum Domini.</span>
	<span class="versiculo"><sup>5</sup> Quid facietis in die sollemni,
in die festivitatis Domini?</span>
	<span class="versiculo"><sup>6</sup> Ecce enim profecti sunt a vastitate;
Aegyptus congregabit eos,
Memphis sepeliet eos:
desiderabile argentum eorum
urtica hereditabit,
spina in tabernaculis eorum.</span>
	<span class="versiculo"><sup>7</sup> Venerunt dies visitationis,
venerunt dies retributionis:
sciat Israel!
&#x201c;Stultus &#x2014; clamet &#x2014; est propheta;
insanus vir spiritalis&#x201d;.
Secundum multitudinem iniquitatis tuae
multae sunt inimicitiae tuae.</span>
	<span class="versiculo"><sup>8</sup> Speculatur Ephraim, populus Dei mei, prophetam;
laqueus aucupis super omnes vias eius,
inimicitiae in ipsa domo Dei eius.</span>
	<span class="versiculo"><sup>9</sup> Profunde peccaverunt
sicut in diebus Gabaa;
recordabitur iniquitatis eorum
et visitabit peccata eorum.</span>
	<span class="versiculo"><sup>10</sup> Quasi uvas in deserto
inveni Israel,
quasi prima poma ficulneae in initio eius
vidi patres vestros;
ipsi autem intraverunt ad Baalphegor
et se consecraverunt Confusioni
et facti sunt abominabiles
sicut id, quod dilexerunt.</span>
	<span class="versiculo"><sup>11</sup> Ephraim quasi avis avolabit gloria eorum,
a partu et ab utero et a conceptu.</span>
	<span class="versiculo"><sup>12</sup> Quod si et enutrierint filios suos,
absque liberis eos faciam, absque hominibus;
sed et vae eis,
cum recessero ab eis!</span>
	<span class="versiculo"><sup>13</sup> Ephraim, ut vidi, in venationem posuit sibi filios suos,
et Ephraim educit ad interfectorem filios suos.</span>
	<span class="versiculo"><sup>14</sup> &#x201c;Da eis, Domine! Quid dabis eis?
Da eis vulvam sine liberis et ubera arentia!&#x201d;.</span>
	<span class="versiculo"><sup>15</sup> Omnes nequitiae eorum in Galgala,
profecto ibi exosos habui eos.
Propter malitiam operum eorum
de domo mea eiciam eos.
Non addam ut diligam eos;
omnes principes eorum rebelles.</span>
	<span class="versiculo"><sup>16</sup> Percussus est Ephraim,
radix eorum exsiccata est,
fructum nequaquam facient;
quod si et genuerint,
interficiam amantissima uteri eorum &#x201d;.</span>
	<span class="versiculo"><sup>17</sup> Abiciet eos Deus meus,
quia non audierunt eum;
et erunt vagi in nationibus.</span>
</div>
