<div>
	<span class="capitulo">10</span>
	<span class="versiculo"><sup>1</sup> Vitis frondosa Israel,
fructum producens sibi;
secundum multitudinem fructus sui multiplicavit altaria,
iuxta ubertatem terrae suae
decoravit simulacra.</span>
	<span class="versiculo"><sup>2</sup> Divisum est cor eorum,
nunc poenas solvent;
ipse confringet aras eorum,
depopulabitur simulacra eorum.</span>
	<span class="versiculo"><sup>3</sup> Profecto nunc dicent:
&#x201c; Non est rex nobis;
non enim timemus Dominum,
et rex quid faciet nobis? &#x201d;.</span>
	<span class="versiculo"><sup>4</sup> Loqui verba, iurare in vanum,
ferire foedus;
et germinabit quasi venenum ius
super sulcos agri.</span>
	<span class="versiculo"><sup>5</sup> De vitulo Bethaven
trement habitatores Samariae;
quia luget super eum populus eius;
dum sacerdotes eius super eum
exsultant in gloria eius;
vere migrabit ab eo.</span>
	<span class="versiculo"><sup>6</sup> Siquidem et ipse in Assyriam delatus est,
munus regi magno;
confusio Ephraim capiet,
et confundetur Israel in consilio suo.</span>
	<span class="versiculo"><sup>7</sup> Perit Samaria,
rex eius quasi festuca super faciem aquae.</span>
	<span class="versiculo"><sup>8</sup> Et disperdentur excelsa impietatis,
peccatum Israel;
spina et tribulus ascendet
super aras eorum,
et dicent montibus: &#x201c; Operite nos! &#x201d;
et collibus: &#x201c; Cadite super nos! &#x201d;.</span>
	<span class="versiculo"><sup>9</sup> Ex diebus Gabaa peccavit Israel;
ibi perstiterunt.
Non comprehendet eos in Gabaa
proelium super filios iniquitatis?</span>
	<span class="versiculo"><sup>10</sup> &#x201c; Iuxta desiderium meum corripiam eos;
congregabuntur super eos populi,
cum corripientur propter duas iniquitates suas.</span>
	<span class="versiculo"><sup>11</sup> Ephraim vitula docta,
diligens trituram.
Et ego transivi super pulchritudinem colli eius;
iunxi Ephraim aratro,
arabit Iudas,
sarriet sibi Iacob.</span>
	<span class="versiculo"><sup>12</sup> Seminate vobis in iustitia,
metite secundum caritatem;
innovate vobis novale.
Tempus est requirendi Dominum,
donec veniat, ut pluat vobis iustitiam.</span>
	<span class="versiculo"><sup>13</sup> Arastis impietatem,
iniquitatem messuistis,
comedistis frugem mendacii,
quia confisus es in curribus tuis,
in multitudine fortium tuorum.</span>
	<span class="versiculo"><sup>14</sup> Consurget tumultus in populo tuo,
et omnes munitiones tuae vastabuntur,
sicut vastavit Salman Betharbeel
in die proelii,
matre super filios allisa.</span>
	<span class="versiculo"><sup>15</sup> Sic faciet vobis Bethel
propter maximam nequitiam vestram.
Mane interibit rex Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_osee_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
