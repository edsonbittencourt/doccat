<div>
	<span class="capitulo">4</span>
	<span class="versiculo"><sup>1</sup> &#x201c; Audite verbum Domini,
filii Israel,
quia iudicium Domino
cum habitatoribus terrae:
non est enim veritas, et non est benignitas,
et non est scientia Dei in terra;</span>
	<span class="versiculo"><sup>2</sup> maledictum et mendacium
et homicidium et furtum et adulterium inundaverunt,
et sanguis sanguinem tetigit.</span>
	<span class="versiculo"><sup>3</sup> Propter hoc lugebit terra,
et infirmabitur omnis, qui habitat in ea,
cum bestia agri et volucre caeli,
sed et pisces maris auferentur.</span>
	<span class="versiculo"><sup>4</sup> Verumtamen non sit qui contendat
nec qui arguat,
sed tecum iudicium meum, sacerdos.</span>
	<span class="versiculo"><sup>5</sup> Et corrues plena die,
et corruet etiam propheta tecum nocte;
et perdam matrem tuam.</span>
	<span class="versiculo"><sup>6</sup> Perit populus meus,
eo quod non habuerit scientiam.
Quia tu scientiam reppulisti,
repellam te, ne sacerdotio fungaris mihi;
et quia oblitus es legis Dei tui,
obliviscar filiorum tuorum et ego.</span>
	<span class="versiculo"><sup>7</sup> Secundum multitudinem eorum, sic peccaverunt mihi;
gloriam eorum in ignominiam commutabo.</span>
	<span class="versiculo"><sup>8</sup> Peccatum populi mei comedunt
et ad iniquitatem eorum sublevabunt animas eorum.</span>
	<span class="versiculo"><sup>9</sup> Et erit sicut populus sic sacerdos;
et visitabo super eum vias eius
et opera eius reddam ei.</span>
	<span class="versiculo"><sup>10</sup> Et comedent et non saturabuntur;
fornicabuntur et non multiplicabuntur,
quoniam Dominum reliquerunt
in non custodiendo.</span>
	<span class="versiculo"><sup>11</sup> Fornicatio et vinum et ebrietas auferunt cor.</span>
	<span class="versiculo"><sup>12</sup> Populus meus in ligno suo interrogat,
et baculus eius annuntiat ei;
spiritus enim fornicationum decepit eos,
et fornicantur a Deo suo.</span>
	<span class="versiculo"><sup>13</sup> Super capita montium sacrificant
et super colles accendunt thymiama,
subtus quercum et populum et terebinthum,
quia bona est umbra eius;
ideo fornicantur filiae vestrae,
et sponsae vestrae adulterae sunt.</span>
	<span class="versiculo"><sup>14</sup> Non visitabo super filias vestras,
cum fuerint fornicatae,
et super sponsas vestras,
cum adulteraverint,
quoniam hi ipsi cum meretricibus secedunt
et cum prostibulis delubrorum sacrificant,
et populus non intellegens corruet.</span>
	<span class="versiculo"><sup>15</sup> Si fornicaris tu, Israel,
non delinquat saltem Iuda;
et nolite ingredi in Galgala
et ne ascenderitis in Bethaven
neque iuraveritis: &#x201c;Vivit Dominus&#x201d;.</span>
	<span class="versiculo"><sup>16</sup> Quoniam sicut vacca lasciviens
Israel contumax est;
nunc pascet eos Dominus
quasi agnum in latitudine?</span>
	<span class="versiculo"><sup>17</sup> Particeps idolorum Ephraim,
dimitte eum.</span>
	<span class="versiculo"><sup>18</sup> Transiit convivium eorum,
fornicatione fornicati sunt,
diligunt vehementer
ignominiam impudicitiae.</span>
	<span class="versiculo"><sup>19</sup> Ligabit spiritus eos in alis suis,
et confundentur a sacrificiis suis.</span>
</div>
