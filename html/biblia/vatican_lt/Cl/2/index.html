<div>
	<span class="capitulo">2</span>
	<span class="versiculo"><sup>1</sup> Volo enim vos scire qualem sollicitudinem habeam pro vo bis et pro his, qui sunt Laodiciae, et quicumque non viderunt faciem meam in carne,</span>
	<span class="versiculo"><sup>2</sup> ut consolentur corda ipsorum instructi in caritate et in omnes divitias plenitudinis intellectus, in agnitionem mysterii Dei, Christi,</span>
	<span class="versiculo"><sup>3</sup> in quo sunt omnes thesauri sapientiae et scientiae absconditi.</span>
	<span class="versiculo"><sup>4</sup> Hoc dico, ut nemo vos decipiat in subtilitate sermonum.</span>
	<span class="versiculo"><sup>5</sup> Nam etsi corpore absens sum, sed spiritu vobiscum sum, gaudens et videns ordinem vestrum et firmamentum eius, quae in Christum est, fidei vestrae.</span>
	<span class="versiculo"><sup>6</sup> Sicut ergo accepistis Christum Iesum Dominum, in ipso ambulate,</span>
	<span class="versiculo"><sup>7</sup> radicati et superaedificati in ipso et confirmati fide, sicut didicistis, abundantes in gratiarum actione.</span>
	<span class="versiculo"><sup>8</sup> Videte, ne quis vos depraedetur per philosophiam et inanem fallaciam secundum traditionem hominum, secundum elementa mundi et non secundum Christum;</span>
	<span class="versiculo"><sup>9</sup> quia in ipso inhabitat omnis plenitudo divinitatis corporaliter,</span>
	<span class="versiculo"><sup>10</sup> et estis in illo repleti, qui est caput omnis principatus et potestatis;</span>
	<span class="versiculo"><sup>11</sup> in quo et circumcisi estis circumcisione non manufacta in exspoliatione corporis carnis, in circumcisione Christi;</span>
	<span class="versiculo"><sup>12</sup> consepulti ei in baptismo, in quo et conresuscitati estis per fidem operationis Dei, qui suscitavit illum a mortuis;</span>
	<span class="versiculo"><sup>13</sup> et vos, cum mortui essetis in delictis et praeputio carnis vestrae, convivificavit cum illo, donans nobis omnia delicta,</span>
	<span class="versiculo"><sup>14</sup> delens, quod adversum nos erat, chirographum decretis, quod erat contrarium nobis, et ipsum tulit de medio affigens illud cruci;</span>
	<span class="versiculo"><sup>15</sup> exspolians principatus et potestates traduxit confidenter, triumphans illos in semetipso.</span>
	<span class="versiculo"><sup>16</sup> Nemo ergo vos iudicet in cibo aut in potu aut ex parte diei festi aut neomeniae aut sabbatorum,</span>
	<span class="versiculo"><sup>17</sup> quae sunt umbra futurorum, corpus autem Christi.</span>
	<span class="versiculo"><sup>18</sup> Nemo vos bravio defraudet complacens sibi in humilitate et religione angelorum propter ea, quae vidit, ingrediens, frustra inflatus sensu carnis suae</span>
	<span class="versiculo"><sup>19</sup> et non tenens caput, ex quo totum corpus per nexus et coniunctiones subministratum et compaginatum crescit in augmentum Dei.</span>
	<span class="versiculo"><sup>20</sup> Si mortui estis cum Christo ab elementis mundi, quid tamquam viventes in mundo decretis subicimini:</span>
	<span class="versiculo"><sup>21</sup> &#x201c; Ne tetigeris neque gustaveris neque contrectaveris &#x201d;,</span>
	<span class="versiculo"><sup>22</sup> quae sunt omnia in corruptionem ipso usu secundum praecepta et doctrinas hominum?</span>
	<span class="versiculo"><sup>23</sup> Quae sunt rationem quidem habentia sapientiae in superstitione et humilitate, et non parcendo corpori, non in honore aliquo ad saturitatem carnis.</span>
</div>
