<div>
    <span class="capitulo">4</span>
    <span class="versiculo"><sup>1</sup> Domini, quod iustum est et aequum, servis praestate, scien tes quoniam et vos Dominum habetis in caelo.</span>
    <span class="versiculo"><sup>2</sup> Orationi instate, vigilantes in ea in gratiarum actione,</span>
    <span class="versiculo"><sup>3</sup> orantes simul et pro nobis, ut Deus aperiat nobis ostium sermonis ad loquendum mysterium Christi, propter quod etiam vinctus sum,</span>
    <span class="versiculo"><sup>4</sup> ut manifestem illud, ita ut oportet me loqui.</span>
    <span class="versiculo"><sup>5</sup> In sapientia ambulate ad eos, qui foris sunt, tempus redimentes.</span>
    <span class="versiculo"><sup>6</sup> Sermo vester semper sit in gratia, sale conditus, ut sciatis quomodo oporteat vos unicuique respondere.</span>
    <span class="versiculo"><sup>7</sup> Quae circa me sunt, omnia vobis nota faciet Tychicus, carissimus frater et fidelis minister et conservus in Domino,</span>
    <span class="versiculo"><sup>8</sup> quem misi ad vos ad hoc ipsum, ut cognoscatis, quae circa nos sunt, et consoletur corda vestra,</span>
    <span class="versiculo"><sup>9</sup> cum Onesimo fideli et carissimo fratre, qui est ex vobis; omnia, quae hic aguntur, nota facient vobis.</span>
    <span class="versiculo"><sup>10</sup> Salutat vos Aristarchus concaptivus meus et Marcus consobrinus Barnabae, de quo accepistis mandata &#x2014; si venerit ad vos, excipite illum &#x2014;</span>
    <span class="versiculo"><sup>11</sup> et Iesus, qui dicitur Iustus, qui sunt ex circumcisione; hi soli adiutores in regno Dei, qui mihi fuerunt solacio.</span>
    <span class="versiculo"><sup>12</sup> Salutat vos Epaphras, qui ex vobis est, servus Christi Iesu, semper certans pro vobis in orationibus, ut stetis perfecti et impleti in omni voluntate Dei.</span>
    <span class="versiculo"><sup>13</sup> Testimonium enim illi perhibeo, quod habet multum laborem pro vobis et pro his, qui sunt Laodiciae et qui Hierapoli.</span>
    <span class="versiculo"><sup>14</sup> Salutat vos Lucas, medicus carissimus, et Demas.</span>
    <span class="versiculo"><sup>15</sup> Salutate fratres, qui sunt Laodiciae, et Nympham et, quae in domo eius est, ecclesiam.</span>
    <span class="versiculo"><sup>16</sup> Et cum lecta fuerit apud vos epistula, facite ut et in Laodicensium ecclesia legatur, et eam, quae ex Laodicia est, vos quoque legatis.</span>
    <span class="versiculo"><sup>17</sup> Et dicite Archippo: &#x201c; Vide ministerium, quod accepisti in Domino, ut illud impleas &#x201d;.</span>
    <span class="versiculo"><sup>18</sup> Salutatio mea manu Pauli. Memores estote vinculorum meorum.
Gratia vobiscum.</span>
</div>
