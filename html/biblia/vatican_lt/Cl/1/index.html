<div>
    <span class="capitulo">1</span>
    <span class="versiculo"><sup>1</sup> Paulus, apostolus Christi Iesu per voluntatem Dei, et Timotheus frater</span>
    <span class="versiculo"><sup>2</sup> his, qui sunt Colossis, sanctis et fidelibus fratribus in Christo: gratia vobis et pax a Deo Patre nostro.</span>
    <span class="versiculo"><sup>3</sup> Gratias agimus Deo Patri Domini nostri Iesu Christi semper pro vobis orantes,</span>
    <span class="versiculo"><sup>4</sup> audientes fidem vestram in Christo Iesu et dilectionem, quam habetis in sanctos omnes,</span>
    <span class="versiculo"><sup>5</sup> propter spem, quae reposita est vobis in caelis, quam ante audistis in verbo veritatis evangelii,</span>
    <span class="versiculo"><sup>6</sup> quod pervenit ad vos, sicut et in universo mundo est fructificans et crescens, sicut et in vobis, ex ea die, qua audistis et cognovistis gratiam Dei in veritate;</span>
    <span class="versiculo"><sup>7</sup> sicut didicistis ab Epaphra carissimo conservo nostro, qui est fidelis pro nobis minister Christi,</span>
    <span class="versiculo"><sup>8</sup> qui etiam manifestavit nobis dilectionem vestram in Spiritu.</span>
    <span class="versiculo"><sup>9</sup> Ideo et nos, ex qua die audivimus, non cessamus pro vobis orantes et postulantes, ut impleamini agnitione voluntatis eius in omni sapientia et intellectu spiritali,</span>
    <span class="versiculo"><sup>10</sup> ut ambuletis digne Domino per omnia placentes, in omni opere bono fructificantes et crescentes in scientia Dei,</span>
    <span class="versiculo"><sup>11</sup> in omni virtute confortati secundum potentiam claritatis eius in omnem patientiam et longanimitatem, cum gaudio</span>
    <span class="versiculo"><sup>12</sup> gratias agentes Patri,
qui idoneos vos fecit in partem sortis sanctorum in lumine;</span>
    <span class="versiculo"><sup>13</sup> qui eripuit nos de potestate tenebrarum
et transtulit in regnum Filii dilectionis suae,</span>
    <span class="versiculo"><sup>14</sup> in quo habemus redemptionem,
remissionem peccatorum;</span>
    <span class="versiculo"><sup>15</sup> qui est imago Dei invisibilis,
primogenitus omnis creaturae,</span>
    <span class="versiculo"><sup>16</sup> quia in ipso condita sunt universa in caelis et in terra,
visibilia et invisibilia,
sive throni sive dominationes
sive principatus sive potestates.
Omnia per ipsum et in ipsum creata sunt,</span>
    <span class="versiculo"><sup>17</sup> et ipse est ante omnia,
et omnia in ipso constant.</span>
    <span class="versiculo"><sup>18</sup> Et ipse est caput corporis ecclesiae;
qui est principium, primogenitus ex mortuis,
ut sit in omnibus ipse primatum tenens,</span>
    <span class="versiculo"><sup>19</sup> quia in ipso complacuit omnem plenitudinem habitare</span>
    <span class="versiculo"><sup>20</sup> et per eum reconciliare omnia in ipsum,
pacificans per sanguinem crucis eius,
sive quae in terris sive quae in caelis sunt.</span>
    <span class="versiculo"><sup>21</sup> Et vos, cum essetis aliquando alienati et inimici sensu in operibus malis,</span>
    <span class="versiculo"><sup>22</sup> nunc autem reconciliavit in corpore carnis eius per mortem exhibere vos sanctos et immaculatos et irreprehensibiles coram ipso;</span>
    <span class="versiculo"><sup>23</sup> si tamen permanetis in fide fundati et stabiles et immobiles a spe evangelii, quod audistis, quod praedicatum est in universa creatura, quae sub caelo est, cuius factus sum ego Paulus minister.</span>
    <span class="versiculo"><sup>24</sup> Nunc gaudeo in passionibus pro vobis et adimpleo, ea quae desunt passionum Christi in carne mea pro corpore eius, quod est ecclesia,</span>
    <span class="versiculo"><sup>25</sup> cuius factus sum ego minister secundum dispensationem Dei, quae data est mihi in vos, ut impleam verbum Dei;</span>
    <span class="versiculo"><sup>26</sup> mysterium, quod absconditum fuit a saeculis et generationibus, nunc autem manifestatum est sanctis eius,</span>
    <span class="versiculo"><sup>27</sup> quibus voluit Deus notas facere divitias gloriae mysterii huius in gentibus, quod est Christus in vobis, spes gloriae;</span>
    <span class="versiculo"><sup>28</sup> quem nos annuntiamus, commonentes omnem hominem et docentes omnem hominem in omni sapientia, ut exhibeamus omnem hominem perfectum in Christo;</span>
    <span class="versiculo"><sup>29</sup> ad quod et laboro certando secundum operationem eius, quae operatur in me in virtute.</span>
</div>
