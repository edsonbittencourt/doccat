<div>
	<span class="capitulo">3</span>
	<span class="versiculo"><sup>1</sup> Igitur, si conresurrexistis Chri sto, quae sursum sunt quaerite, ubi Christus est in dextera Dei sedens;</span>
	<span class="versiculo"><sup>2</sup> quae sursum sunt sapite, non quae supra terram.</span>
	<span class="versiculo"><sup>3</sup> Mortui enim estis, et vita vestra abscondita est cum Christo in Deo!</span>
	<span class="versiculo"><sup>4</sup> Cum Christus apparuerit, vita vestra, tunc et vos apparebitis cum ipso in gloria.</span>
	<span class="versiculo"><sup>5</sup> Mortificate ergo membra, quae sunt super terram: fornicationem, immunditiam, libidinem, concupiscentiam malam et avaritiam, quae est simulacrorum servitus,</span>
	<span class="versiculo"><sup>6</sup> propter quae venit ira Dei super filios incredulitatis;</span>
	<span class="versiculo"><sup>7</sup> in quibus et vos ambulastis aliquando, cum viveretis in illis.</span>
	<span class="versiculo"><sup>8</sup> Nunc autem deponite et vos omnia: iram, indignationem, malitiam, blasphemiam, turpem sermonem de ore vestro;</span>
	<span class="versiculo"><sup>9</sup> nolite mentiri invicem, qui exuistis vos veterem hominem cum actibus eius</span>
	<span class="versiculo"><sup>10</sup> et induistis novum, eum, qui renovatur in agnitionem secundum imaginem eius, qui creavit eum,</span>
	<span class="versiculo"><sup>11</sup> ubi non est Graecus et Iudaeus, circumcisio et praeputium, barbarus, Scytha, servus, liber, sed omnia et in omnibus Christus.</span>
	<span class="versiculo"><sup>12</sup> Induite vos ergo, sicut electi Dei, sancti et dilecti, viscera misericordiae, benignitatem, humilitatem, mansuetudinem, longanimitatem,</span>
	<span class="versiculo"><sup>13</sup> supportantes invicem et donantes vobis ipsis, si quis adversus aliquem habet querelam; sicut et Dominus donavit vobis, ita et vos;</span>
	<span class="versiculo"><sup>14</sup> super omnia autem haec: caritatem, quod est vinculum perfectionis.</span>
	<span class="versiculo"><sup>15</sup> Et pax Christi dominetur in cordibus vestris, ad quam et vocati estis in uno corpore. Et grati estote.</span>
	<span class="versiculo"><sup>16</sup> Verbum Christi habitet in vobis abundanter, in omni sapientia docentes et commonentes vosmetipsos psalmis, hymnis, canticis spiritalibus, in gratia cantantes in cordibus vestris Deo;</span>
	<span class="versiculo"><sup>17</sup> et omne, quodcumque facitis in verbo aut in opere, omnia in nomine Domini Iesu gratias agentes Deo Patri per ipsum.</span>
	<span class="versiculo"><sup>18</sup> Mulieres, subditae estote viris, sicut oportet in Domino.</span>
	<span class="versiculo"><sup>19</sup> Viri, diligite uxores et nolite amari esse ad illas.</span>
	<span class="versiculo"><sup>20</sup> Filii, oboedite parentibus per omnia; hoc enim placitum est in Domino.</span>
	<span class="versiculo"><sup>21</sup> Patres, nolite ad indignationem provocare filios vestros, ut non pusillo animo fiant.</span>
	<span class="versiculo"><sup>22</sup> Servi, oboedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Dominum.</span>
	<span class="versiculo"><sup>23</sup> Quodcumque facitis, ex animo operamini sicut Domino et non hominibus,</span>
	<span class="versiculo"><sup>24</sup> scientes quod a Domino accipietis retributionem hereditatis. Domino Christo servite;</span>
	<span class="versiculo"><sup>25</sup> qui enim iniuriam facit, recipiet id quod inique gessit, et non est personarum acceptio.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-colossenses_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
