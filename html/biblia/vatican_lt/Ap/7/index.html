<div>
	<span class="capitulo">7</span>
	<span class="versiculo"><sup>1</sup> Post haec vidi quattuor angelos stantes super quattuor angulos terrae tenentes quattuor ventos terrae, ne flaret ventus super terram neque super mare neque in ullam arborem.</span>
	<span class="versiculo"><sup>2</sup> Et vidi alterum angelum ascendentem ab ortu solis, habentem sigillum Dei vivi; et clamavit voce magna quattuor angelis, quibus datum est nocere terrae et mari,</span>
	<span class="versiculo"><sup>3</sup> dicens: &#x201c; Nolite nocere terrae neque mari neque arboribus, quoadusque signemus servos Dei nostri in frontibus eorum &#x201d;.</span>
	<span class="versiculo"><sup>4</sup> Et audivi numerum signatorum, centum quadraginta quattuor milia signati ex omni tribu filiorum Israel:</span>
	<span class="versiculo"><sup>5</sup> ex tribu Iudae duodecim milia signati, ex tribu Ruben duodecim milia, ex tribu Gad duodecim milia,</span>
	<span class="versiculo"><sup>6</sup> ex tribu Aser duodecim milia, ex tribu Nephthali duodecim milia, ex tribu Manasse duodecim milia,</span>
	<span class="versiculo"><sup>7</sup> ex tribu Simeon duodecim milia, ex tribu Levi duodecim milia, ex tribu Issachar duodecim milia,</span>
	<span class="versiculo"><sup>8</sup> ex tribu Zabulon duodecim milia, ex tribu Ioseph duodecim milia, ex tribu Beniamin duodecim milia signati.</span>
	<span class="versiculo"><sup>9</sup> Post haec vidi: et ecce turba magna, quam dinumerare nemo poterat, ex omnibus gentibus et tribubus et populis et linguis stantes ante thronum et in conspectu Agni, amicti stolis albis, et palmae in manibus eorum;</span>
	<span class="versiculo"><sup>10</sup> et clamant voce magna dicentes: &#x201c; Salus Deo nostro, qui sedet super thronum, et Agno &#x201d;.</span>
	<span class="versiculo"><sup>11</sup> Et omnes angeli stabant in circuitu throni et seniorum et quattuor animalium, et ceciderunt in conspectu throni in facies suas et adoraverunt Deum</span>
	<span class="versiculo"><sup>12</sup> dicentes:
&#x201c; Amen! Benedictio et gloria et sapientia et gratiarum actio et honor et virtus et fortitudo Deo nostro in saecula saeculorum. Amen &#x201d;.</span>
	<span class="versiculo"><sup>13</sup> Et respondit unus de senioribus dicens mihi: &#x201c; Hi, qui amicti sunt stolis albis, qui sunt et unde venerunt? &#x201d;.</span>
	<span class="versiculo"><sup>14</sup> Et dixi illi: &#x201c; Domine mi, tu scis &#x201d;. Et dixit mihi: &#x201c; Hi sunt qui veniunt de tribulatione magna et laverunt stolas suas et dealbaverunt eas in sanguine Agni.</span>
	<span class="versiculo"><sup>15</sup> Ideo sunt ante thronum Dei et serviunt ei die ac nocte in templo eius; et, qui sedet in throno, habitabit super illos.</span>
	<span class="versiculo"><sup>16</sup> Non esurient amplius neque sitient amplius, neque cadet super illos sol neque ullus aestus,</span>
	<span class="versiculo"><sup>17</sup> quoniam Agnus, qui in medio throni est, pascet illos et deducet eos ad vitae fontes aquarum, et absterget Deus omnem lacrimam ex oculis eorum &#x201d;.</span>
</div>
