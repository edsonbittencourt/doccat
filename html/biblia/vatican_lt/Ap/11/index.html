<div>
	<span class="capitulo">11</span>
	<span class="versiculo"><sup>1</sup> Et datus est mihi calamus similis virgae dicens: &#x201c; Surge et metire templum Dei et altare et adorantes in eo.</span>
	<span class="versiculo"><sup>2</sup> Atrium autem, quod est foris templum, eice foras et ne metiaris illud, quoniam datum est gentibus, et civitatem sanctam calcabunt mensibus quadraginta duobus.</span>
	<span class="versiculo"><sup>3</sup> Et dabo duobus testibus meis, et prophetabunt diebus mille ducentis sexaginta amicti saccis &#x201d;.</span>
	<span class="versiculo"><sup>4</sup> Hi sunt duae olivae et duo candelabra in conspectu Domini terrae stantes.</span>
	<span class="versiculo"><sup>5</sup> Et si quis eis vult nocere, ignis exit de ore illorum et devorat inimicos eorum; et si quis voluerit eos laedere, sic oportet eum occidi.</span>
	<span class="versiculo"><sup>6</sup> Hi habent potestatem claudendi caelum, ne pluat pluvia diebus prophetiae ipsorum; et potestatem habent super aquas convertendi eas in sanguinem et percutere terram omni plaga, quotienscumque voluerint.</span>
	<span class="versiculo"><sup>7</sup> Et cum finierint testimonium suum, bestia, quae ascendit de abysso, faciet adversus illos bellum et vincet eos et occidet illos.</span>
	<span class="versiculo"><sup>8</sup> Et corpus eorum in platea civitatis magnae, quae vocatur spiritaliter Sodoma et Aegyptus, ubi et Dominus eorum crucifixus est;</span>
	<span class="versiculo"><sup>9</sup> et vident de populis et tribubus et linguis et gentibus corpus eorum per tres dies et dimidium, et corpora eorum non sinunt poni in monumento.</span>
	<span class="versiculo"><sup>10</sup> Et inhabitantes terram gaudent super illis et iucundantur et munera mittent invicem, quoniam hi duo prophetae cruciaverunt eos, qui inhabitant super terram.</span>
	<span class="versiculo"><sup>11</sup> Et post dies tres et dimidium spiritus vitae a Deo intravit in eos, et steterunt super pedes suos; et timor magnus cecidit super eos, qui videbant eos.</span>
	<span class="versiculo"><sup>12</sup> Et audierunt vocem magnam de caelo dicentem illis: &#x201c; Ascendite huc &#x201d;; et ascenderunt in caelum in nube, et viderunt illos inimici eorum.</span>
	<span class="versiculo"><sup>13</sup> Et in illa hora factus est terraemotus magnus, et decima pars civitatis cecidit, et occisi sunt in terraemotu nomina hominum septem milia, et reliqui in timorem sunt missi et dederunt gloriam Deo caeli.</span>
	<span class="versiculo"><sup>14</sup> Vae secundum abiit; ecce vae tertium venit cito.</span>
	<span class="versiculo"><sup>15</sup> Et septimus angelus tuba cecinit, et factae sunt voces magnae in caelo dicentes: &#x201c; Factum est regnum huius mundi Domini nostri et Christi eius, et regnabit in saecula saeculorum &#x201d;.</span>
	<span class="versiculo"><sup>16</sup> Et viginti quattuor seniores, qui in conspectu Dei sedent in thronis suis, ceciderunt super facies suas et adoraverunt Deum</span>
	<span class="versiculo"><sup>17</sup> dicentes:
&#x201c; Gratias agimus tibi,
Domine, Deus omnipotens,
qui es et qui eras,
quia accepisti virtutem tuam magnam et regnasti.</span>
	<span class="versiculo"><sup>18</sup> Et iratae sunt gentes,
et advenit ira tua, et tempus mortuorum iudicari
et reddere mercedem servis tuis prophetis et sanctis
et timentibus nomen tuum, pusillis et magnis,
et exterminare eos, qui exterminant terram &#x201d;.</span>
	<span class="versiculo"><sup>19</sup> Et apertum est templum Dei in caelo, et visa est arca testamenti eius in templo eius; et facta sunt fulgura et voces et terraemotus et grando magna.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
