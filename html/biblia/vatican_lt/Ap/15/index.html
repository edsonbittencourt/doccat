<div>
	<span class="capitulo">15</span>
	<span class="versiculo"><sup>1</sup> Et vidi aliud signum in caelo magnum et mirabile: angelos septem habentes plagas septem novissimas, quoniam in illis consummata est ira Dei.</span>
	<span class="versiculo"><sup>2</sup> Et vidi tamquam mare vitreum mixtum igne; et eos, qui vicerunt bestiam et imaginem illius et numerum nominis eius, stantes supra mare vitreum, habentes citharas Dei.</span>
	<span class="versiculo"><sup>3</sup> Et cantant canticum Moysis servi Dei et canticum Agni dicentes:
&#x201c; Magna et mirabilia opera tua,
Domine, Deus omnipotens;
iustae et verae viae tuae,
Rex gentium!</span>
	<span class="versiculo"><sup>4</sup> Quis non timebit, Domine,
et glorificabit nomen tuum?
Quia solus Sanctus,
quoniam omnes gentes venient
et adorabunt in conspectu tuo,
quoniam iudicia tua manifestata sunt &#x201d;.</span>
	<span class="versiculo"><sup>5</sup> Et post haec vidi: et apertum est templum tabernaculi testimonii in caelo,</span>
	<span class="versiculo"><sup>6</sup> et exierunt septem angeli habentes septem plagas de templo, vestiti lino mundo candido et praecincti circa pectora zonis aureis.</span>
	<span class="versiculo"><sup>7</sup> Et unum ex quattuor animalibus dedit septem angelis septem phialas aureas plenas iracundiae Dei viventis in saecula saeculorum.</span>
	<span class="versiculo"><sup>8</sup> Et impletum est templum fumo de gloria Dei et de virtute eius; et nemo poterat introire in templum, donec consummarentur septem plagae septem angelorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
