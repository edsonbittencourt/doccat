<div>
	<span class="capitulo">6</span>
	<span class="versiculo"><sup>1</sup> Et vidi, cum aperuisset Agnus unum de septem sigillis, et audi vi unum de quattuor animalibus dicens tamquam voce tonitrui: &#x201c; Veni &#x201d;.</span>
	<span class="versiculo"><sup>2</sup> Et vidi: et ecce equus albus; et, qui sedebat super illum, habebat arcum, et data est ei corona, et exivit vincens et ut vinceret.</span>
	<span class="versiculo"><sup>3</sup> Et cum aperuisset sigillum secundum, audivi secundum animal dicens: &#x201c; Veni &#x201d;.</span>
	<span class="versiculo"><sup>4</sup> Et exivit alius equus rufus; et, qui sedebat super illum, datum est ei, ut sumeret pacem de terra, et ut invicem se interficiant; et datus est illi gladius magnus.</span>
	<span class="versiculo"><sup>5</sup> Et cum aperuisset sigillum tertium, audivi tertium animal dicens: &#x201c; Veni &#x201d;. Et vidi: et ecce equus niger; et, qui sedebat super eum, habebat stateram in manu sua.</span>
	<span class="versiculo"><sup>6</sup> Et audivi tamquam vocem in medio quattuor animalium dicentem: &#x201c; Bilibris tritici denario, et tres bilibres hordei denario; et oleum et vinum ne laeseris &#x201d;.</span>
	<span class="versiculo"><sup>7</sup> Et cum aperuisset sigillum quartum, audivi vocem quarti animalis dicentis: &#x201c; Veni &#x201d;.</span>
	<span class="versiculo"><sup>8</sup> Et vidi: et ecce equus pallidus; et, qui sedebat desuper, nomen illi Mors, et Infernus sequebatur eum; et data est illis potestas super quartam partem terrae interficere gladio et fame et morte et a bestiis terrae.</span>
	<span class="versiculo"><sup>9</sup> Et cum aperuisset quintum sigillum, vidi subtus altare animas interfectorum propter verbum Dei et propter testimonium, quod habebant.</span>
	<span class="versiculo"><sup>10</sup> Et clamaverunt voce magna dicentes: &#x201c; Usquequo, Domine, sanctus et verus, non iudicas et vindicas sanguinem nostrum de his, qui habitant in terra? &#x201d;.</span>
	<span class="versiculo"><sup>11</sup> Et datae sunt illis singulae stolae albae; et dictum est illis, ut requiescant tempus adhuc modicum, donec impleantur et conservi eorum et fratres eorum, qui interficiendi sunt sicut et illi.</span>
	<span class="versiculo"><sup>12</sup> Et vidi, cum aperuisset sigillum sextum, et terraemotus factus est magnus, et sol factus est niger tamquam saccus cilicinus, et luna tota facta est sicut sanguis,</span>
	<span class="versiculo"><sup>13</sup> et stellae caeli ceciderunt in terram, sicut ficus mittit grossos suos, cum vento magno movetur,</span>
	<span class="versiculo"><sup>14</sup> et caelum recessit sicut liber involutus, et omnis mons et insula de locis suis motae sunt.</span>
	<span class="versiculo"><sup>15</sup> Et reges terrae et magnates et tribuni et divites et fortes et omnis servus et liber absconderunt se in speluncis et in petris montium;</span>
	<span class="versiculo"><sup>16</sup> et dicunt montibus et petris: &#x201c; Cadite super nos et abscondite nos a facie sedentis super thronum et ab ira Agni,</span>
	<span class="versiculo"><sup>17</sup> quoniam venit dies magnus irae ipsorum, et quis poterit stare? &#x201d;.</span>
</div>
