<div>
	<span class="capitulo">18</span>
	<span class="versiculo"><sup>1</sup> Post haec vidi alium ange lum descendentem de caelo, habentem potestatem magnam; et terra illuminata est a claritate eius.</span>
	<span class="versiculo"><sup>2</sup> Et clamavit in forti voce dicens: &#x201c; Cecidit, cecidit Babylon magna et facta est habitatio daemoniorum et custodia omnis spiritus immundi et custodia omnis bestiae immundae et odibilis;</span>
	<span class="versiculo"><sup>3</sup> quia de vino irae fornicationis eius biberunt omnes gentes, et reges terrae cum illa fornicati sunt, et mercatores terrae de virtute deliciarum eius divites facti sunt! &#x201d;.</span>
	<span class="versiculo"><sup>4</sup> Et audivi aliam vocem de caelo dicentem: &#x201c; Exite de illa, populus meus, ut ne comparticipes sitis peccatorum eius et de plagis eius non accipiatis,</span>
	<span class="versiculo"><sup>5</sup> quoniam pervenerunt peccata eius usque ad caelum, et recordatus est Deus iniquitatum eius.</span>
	<span class="versiculo"><sup>6</sup> Reddite illi, sicut et ipsa reddidit, et duplicate duplicia secundum opera eius; in poculo, quo miscuit, miscete illi duplum.</span>
	<span class="versiculo"><sup>7</sup> Quantum glorificavit se et in deliciis fuit, tantum date illi tormentum et luctum. Quia in corde suo dicit: &#x201c;Sedeo regina et vidua non sum et luctum non videbo&#x201d;,</span>
	<span class="versiculo"><sup>8</sup> ideo in una die venient plagae eius, mors et luctus et fames, et igne comburetur, quia fortis est Dominus Deus, qui iudicavit illam &#x201d;.</span>
	<span class="versiculo"><sup>9</sup> Et flebunt et plangent se super illam reges terrae, qui cum illa fornicati sunt et in deliciis vixerunt, cum viderint fumum incendii eius,</span>
	<span class="versiculo"><sup>10</sup> longe stantes propter timorem tormentorum eius, dicentes: &#x201c; Vae, vae, civitas illa magna, Babylon, civitas illa fortis, quoniam una hora venit iudicium tuum! &#x201d;.</span>
	<span class="versiculo"><sup>11</sup> Et negotiatores terrae flent et lugent super illam, quoniam mercem eorum nemo emit amplius:</span>
	<span class="versiculo"><sup>12</sup> mercem auri et argenti et lapidis pretiosi et margaritarum, et byssi et purpurae et serici et cocci, et omne lignum thyinum et omnia vasa eboris et omnia vasa de ligno pretiosissimo et aeramento et ferro et marmore,</span>
	<span class="versiculo"><sup>13</sup> et cinnamomum et amomum et odoramenta et unguenta et tus, et vinum et oleum et similam et triticum, et iumenta et oves et equorum et raedarum, et mancipiorum et animas hominum.</span>
	<span class="versiculo"><sup>14</sup> Et fructus tui, desiderium animae, discesserunt a te, et omnia pinguia et clara perierunt a te, et amplius illa iam non invenient.</span>
	<span class="versiculo"><sup>15</sup> Mercatores horum, qui divites facti sunt ab ea, longe stabunt propter timorem tormentorum eius flentes ac lugentes,</span>
	<span class="versiculo"><sup>16</sup> dicentes: &#x201c; Vae, vae, civitas illa magna, quae amicta erat byssino et purpura et cocco, et deaurata auro et lapide pretioso et margarita,</span>
	<span class="versiculo"><sup>17</sup> quoniam una hora desolatae sunt tantae divitiae! &#x201d;.
Et omnis gubernator et omnis, qui in locum navigat, et nautae et, quotquot maria operantur, longe steterunt</span>
	<span class="versiculo"><sup>18</sup> et clamabant, videntes fumum incendii eius, dicentes: &#x201c; Quae similis civitati huic magnae? &#x201d;.</span>
	<span class="versiculo"><sup>19</sup> Et miserunt pulverem super capita sua et clamabant, flentes et lugentes, dicentes: &#x201c; Vae, vae, civitas illa magna, in qua divites facti sunt omnes, qui habent naves in mari, de opibus eius, quoniam una hora desolata est!</span>
	<span class="versiculo"><sup>20</sup> Exsulta super eam, caelum, et sancti et apostoli et prophetae, quoniam iudicavit Deus iudicium vestrum de illa! &#x201d;.</span>
	<span class="versiculo"><sup>21</sup> Et sustulit unus angelus fortis lapidem quasi molarem magnum et misit in mare dicens: &#x201c;Impetu sic mittetur Babylon magna illa civitas et ultra iam non invenietur.</span>
	<span class="versiculo"><sup>22</sup> Et vox citharoedorum et musicorum et tibia canentium et tuba non audietur in te amplius, et omnis artifex omnis artis non invenietur in te amplius, et vox molae non audietur in te amplius,</span>
	<span class="versiculo"><sup>23</sup> et lux lucernae non lucebit tibi amplius, et vox sponsi et sponsae non audietur in te amplius; quia mercatores tui erant magnates terrae, quia in veneficiis tuis erraverunt omnes gentes,</span>
	<span class="versiculo"><sup>24</sup> et in ea sanguis prophetarum et sanctorum inventus est et omnium, qui interfecti sunt in terra! &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
