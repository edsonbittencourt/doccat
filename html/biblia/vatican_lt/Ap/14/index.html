<div>
	<span class="capitulo">14</span>
	<span class="versiculo"><sup>1</sup> Et vidi: et ecce Agnus stans supra montem Sion, et cum illo centum quadraginta quattuor milia, habentes nomen eius et nomen Patris eius scriptum in frontibus suis.</span>
	<span class="versiculo"><sup>2</sup> Et audivi vocem de caelo tamquam vocem aquarum multarum et tamquam vocem tonitrui magni; et vox, quam audivi, sicut citharoedorum citharizantium in citharis suis.</span>
	<span class="versiculo"><sup>3</sup> Et cantant quasi canticum novum ante thronum et ante quattuor animalia et seniores. Et nemo poterat discere canticum, nisi illa centum quadraginta quattuor milia, qui empti sunt de terra.</span>
	<span class="versiculo"><sup>4</sup> Hi sunt qui cum mulieribus non sunt coinquinati, virgines enim sunt. Hi qui sequuntur Agnum, quocumque abierit. Hi empti sunt ex hominibus primitiae Deo et Agno;</span>
	<span class="versiculo"><sup>5</sup> et in ore ipsorum non est inventum mendacium: sine macula sunt.</span>
	<span class="versiculo"><sup>6</sup> Et vidi alterum angelum volantem per medium caelum, habentem evangelium aeternum, ut evangelizaret super sedentes in terra et super omnem gentem et tribum et linguam et populum;</span>
	<span class="versiculo"><sup>7</sup> dicens magna voce: &#x201c; Timete Deum et date illi gloriam, quia venit hora iudicii eius; et adorate eum, qui fecit caelum et terram et mare et fontes aquarum &#x201d;.</span>
	<span class="versiculo"><sup>8</sup> Et alius angelus secutus est dicens: &#x201c; Cecidit, cecidit Babylon illa magna, quae a vino irae fornicationis suae potionavit omnes gentes! &#x201d;.</span>
	<span class="versiculo"><sup>9</sup> Et alius angelus tertius secutus est illos dicens voce magna: &#x201c; Si quis adoraverit bestiam et imaginem eius et acceperit characterem in fronte sua aut in manu sua,</span>
	<span class="versiculo"><sup>10</sup> et hic bibet de vino irae Dei, quod mixtum est mero in calice irae ipsius, et cruciabitur igne et sulphure in conspectu angelorum sanctorum et ante conspectum Agni.</span>
	<span class="versiculo"><sup>11</sup> Et fumus tormentorum eorum in saecula saeculorum ascendit, nec habent requiem die ac nocte, qui adoraverunt bestiam et imaginem eius, et si quis acceperit characterem nominis eius &#x201d;.</span>
	<span class="versiculo"><sup>12</sup> Hic patientia sanctorum est, qui custodiunt mandata Dei et fidem Iesu.</span>
	<span class="versiculo"><sup>13</sup> Et audivi vocem de caelo dicentem: &#x201c; Scribe: Beati mortui, qui in Domino moriuntur amodo. Etiam, dicit Spiritus, ut requiescant a laboribus suis; opera enim illorum sequuntur illos &#x201d;.</span>
	<span class="versiculo"><sup>14</sup> Et vidi: et ecce nubem candidam, et supra nubem sedentem quasi Filium hominis, habentem super caput suum coronam auream et in manu sua falcem acutam.</span>
	<span class="versiculo"><sup>15</sup> Et alter angelus exivit de templo clamans voce magna ad sedentem super nubem: &#x201c; Mitte falcem tuam et mete, quia venit hora, ut metatur, quoniam aruit messis terrae &#x201d;.</span>
	<span class="versiculo"><sup>16</sup> Et misit, qui sedebat supra nubem, falcem suam in terram, et messa est terra.</span>
	<span class="versiculo"><sup>17</sup> Et alius angelus exivit de templo, quod est in caelo, habens et ipse falcem acutam.</span>
	<span class="versiculo"><sup>18</sup> Et alius angelus de altari, habens potestatem supra ignem, et clamavit voce magna ad eum, qui habebat falcem acutam, dicens: &#x201c; Mitte falcem tuam acutam et vindemia botros vineae terrae, quoniam maturae sunt uvae eius &#x201d;.</span>
	<span class="versiculo"><sup>19</sup> Et misit angelus falcem suam in terram et vindemiavit vineam terrae et misit in lacum irae Dei magnum.</span>
	<span class="versiculo"><sup>20</sup> Et calcatus est lacus extra civitatem, et exivit sanguis de lacu usque ad frenos equorum per stadia mille sescenta.</span>
</div>
