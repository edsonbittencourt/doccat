<div>
	<span class="capitulo">21</span>
	<span class="versiculo"><sup>1</sup> Et vidi caelum novum et ter ram novam; primum enim caelum et prima terra abierunt, et mare iam non est.</span>
	<span class="versiculo"><sup>2</sup> Et civitatem sanctam Ierusalem novam vidi descendentem de caelo a Deo, paratam sicut sponsam ornatam viro suo.</span>
	<span class="versiculo"><sup>3</sup> Et audivi vocem magnam de throno dicentem: &#x201c;Ecce tabernaculum Dei cum hominibus! Et habitabit cum eis, et ipsi populi eius erunt, et ipse Deus cum eis erit eorum Deus;</span>
	<span class="versiculo"><sup>4</sup> et absterget omnem lacrimam ab oculis eorum, et mors ultra non erit, neque luctus neque clamor neque dolor erit ultra, quia prima abierunt &#x201d;.</span>
	<span class="versiculo"><sup>5</sup> Et dixit, qui sedebat super throno: &#x201c; Ecce nova facio omnia &#x201d;. Et dicit: &#x201c; Scribe: Haec verba fidelia sunt et vera &#x201d;.</span>
	<span class="versiculo"><sup>6</sup> Et dixit mihi: &#x201c; Facta sunt! Ego sum Alpha et Omega, principium et finis. Ego sitienti dabo de fonte aquae vivae gratis.</span>
	<span class="versiculo"><sup>7</sup> Qui vicerit, hereditabit haec, et ero illi Deus, et ille erit mihi filius.</span>
	<span class="versiculo"><sup>8</sup> Timidis autem et incredulis et exsecratis et homicidis et fornicatoribus et veneficis et idololatris et omnibus mendacibus, pars illorum erit in stagno ardenti igne et sulphure, quod est mors secunda &#x201d;.</span>
	<span class="versiculo"><sup>9</sup> Et venit unus de septem angelis habentibus septem phialas plenas septem plagis novissimis et locutus est mecum dicens: &#x201c; Veni, ostendam tibi sponsam uxorem Agni &#x201d;.</span>
	<span class="versiculo"><sup>10</sup> Et sustulit me in spiritu super montem magnum et altum et ostendit mihi civitatem sanctam Ierusalem descendentem de caelo a Deo,</span>
	<span class="versiculo"><sup>11</sup> habentem claritatem Dei; lumen eius simile lapidi pretiosissimo, tamquam lapidi iaspidi, in modum crystalli;</span>
	<span class="versiculo"><sup>12</sup> et habebat murum magnum et altum et habebat portas duodecim et super portas angelos duodecim et nomina inscripta, quae sunt duodecim tribuum filiorum Israel.</span>
	<span class="versiculo"><sup>13</sup> Ab oriente portae tres, et ab aquilone portae tres, et ab austro portae tres, et ab occasu portae tres;</span>
	<span class="versiculo"><sup>14</sup> et murus civitatis habens fundamenta duodecim, et super ipsis duodecim nomina duodecim apostolorum Agni.</span>
	<span class="versiculo"><sup>15</sup> Et, qui loquebatur mecum, habebat mensuram arundinem auream, ut metiretur civitatem et portas eius et murum eius.</span>
	<span class="versiculo"><sup>16</sup> Et civitas in quadro posita est, et longitudo eius tanta est quanta et latitudo. Et mensus est civitatem arundine per stadia duodecim milia; longitudo et latitudo et altitudo eius aequales sunt.</span>
	<span class="versiculo"><sup>17</sup> Et mensus est murum eius centum quadraginta quattuor cubitorum, mensura hominis, quae est angeli.</span>
	<span class="versiculo"><sup>18</sup> Et erat structura muri eius ex iaspide, ipsa vero civitas aurum mundum simile vitro mundo.</span>
	<span class="versiculo"><sup>19</sup> Fundamenta muri civitatis omni lapide pretioso ornata: fundamentum primum iaspis, secundus sapphirus, tertius chalcedonius, quartus smaragdus,</span>
	<span class="versiculo"><sup>20</sup> quintus sardonyx, sextus sardinus, septimus chrysolithus, octavus beryllus, nonus topazius, decimus chrysoprasus, undecimus hyacinthus, duodecimus amethystus.</span>
	<span class="versiculo"><sup>21</sup> Et duodecim portae duodecim margaritae sunt, et singulae portae erant ex singulis margaritis. Et platea civitatis aurum mundum tamquam vitrum perlucidum.</span>
	<span class="versiculo"><sup>22</sup> Et templum non vidi in ea: Dominus enim, Deus omnipotens, templum illius est, et Agnus.</span>
	<span class="versiculo"><sup>23</sup> Et civitas non eget sole neque luna, ut luceant ei, nam claritas Dei illuminavit eam, et lucerna eius est Agnus.</span>
	<span class="versiculo"><sup>24</sup> Et ambulabunt gentes per lumen eius, et reges terrae afferunt gloriam suam in illam;</span>
	<span class="versiculo"><sup>25</sup> et portae eius non claudentur per diem, nox enim non erit illic;</span>
	<span class="versiculo"><sup>26</sup> et afferent gloriam et divitias gentium in illam.</span>
	<span class="versiculo"><sup>27</sup> Nec intrabit in ea aliquid coinquinatum et faciens abominationem et mendacium, nisi qui scripti sunt in libro vitae Agni.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
