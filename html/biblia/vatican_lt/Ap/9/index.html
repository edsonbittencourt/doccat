<div>
	<span class="capitulo">9</span>
	<span class="versiculo"><sup>1</sup> Et quintus angelus tuba cecinit. Et vidi stellam de caelo cecidis se in terram, et data est illi clavis putei abyssi.</span>
	<span class="versiculo"><sup>2</sup> Et aperuit puteum abyssi, et ascendit fumus ex puteo sicut fumus fornacis magnae; et obscuratus est sol et aer de fumo putei.</span>
	<span class="versiculo"><sup>3</sup> Et de fumo exierunt locustae in terram, et data est illis potestas, sicut habent potestatem scorpiones terrae.</span>
	<span class="versiculo"><sup>4</sup> Et dictum est illis, ne laederent fenum terrae neque omne viride neque omnem arborem, nisi tantum homines, qui non habent signum Dei in frontibus.</span>
	<span class="versiculo"><sup>5</sup> Et datum est illis, ne occiderent eos, sed ut cruciarentur mensibus quinque; et cruciatus eorum ut cruciatus scorpii, cum percutit hominem.</span>
	<span class="versiculo"><sup>6</sup> Et in diebus illis quaerent homines mortem et non invenient eam; et desiderabunt mori, et fugit mors ab ipsis.</span>
	<span class="versiculo"><sup>7</sup> Et similitudines locustarum similes equis paratis in proelium, et super capita earum tamquam coronae similes auro, et facies earum sicut facies hominum;</span>
	<span class="versiculo"><sup>8</sup> et habebant capillos sicut capillos mulierum, et dentes earum sicut leonum erant,</span>
	<span class="versiculo"><sup>9</sup> et habebant loricas sicut loricas ferreas, et vox alarum earum sicut vox curruum equorum multorum currentium in bellum.</span>
	<span class="versiculo"><sup>10</sup> Et habent caudas similes scorpionibus et aculeos, et in caudis earum potestas earum nocere hominibus mensibus quinque.</span>
	<span class="versiculo"><sup>11</sup> Habent super se regem angelum abyssi, cui nomen Hebraice Abaddon et Graece nomen habet Apollyon.</span>
	<span class="versiculo"><sup>12</sup> Vae unum abiit. Ecce veniunt adhuc duo vae post haec.</span>
	<span class="versiculo"><sup>13</sup> Et sextus angelus tuba cecinit. Et audivi vocem unam ex cornibus altaris aurei, quod est ante Deum,</span>
	<span class="versiculo"><sup>14</sup> dicentem sexto angelo, qui habebat tubam: &#x201c; Solve quattuor angelos, qui alligati sunt super flumen magnum Euphraten &#x201d;.</span>
	<span class="versiculo"><sup>15</sup> Et soluti sunt quattuor angeli, qui parati erant in horam et diem et mensem et annum, ut occiderent tertiam partem hominum.</span>
	<span class="versiculo"><sup>16</sup> Et numerus equestris exercitus vicies milies dena milia; audivi numerum eorum.</span>
	<span class="versiculo"><sup>17</sup> Et ita vidi equos in visione et, qui sedebant super eos, habentes loricas igneas et hyacinthinas et sulphureas; et capita equorum erant tamquam capita leonum, et de ore ipsorum procedit ignis et fumus et sulphur.</span>
	<span class="versiculo"><sup>18</sup> Ab his tribus plagis occisa est tertia pars hominum, de igne et fumo et sulphure, quod procedebat ex ore ipsorum.</span>
	<span class="versiculo"><sup>19</sup> Potestas enim equorum in ore eorum est et in caudis eorum; nam caudae illorum similes serpentibus habentes capita, et in his nocent.</span>
	<span class="versiculo"><sup>20</sup> Et ceteri homines, qui non sunt occisi in his plagis neque paenitentiam egerunt de operibus manuum suarum, ut non adorarent daemonia et simulacra aurea et argentea et aerea et lapidea et lignea, quae neque videre possunt neque audire neque ambulare,</span>
	<span class="versiculo"><sup>21</sup> et non egerunt paenitentiam ab homicidiis suis neque a veneficiis suis neque a fornicatione sua neque a furtis suis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
