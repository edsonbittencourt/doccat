<div>
	<span class="capitulo">20</span>
	<span class="versiculo"><sup>1</sup> Et vidi angelum descen dentem de caelo habentem clavem abyssi et catenam magnam in manu sua.</span>
	<span class="versiculo"><sup>2</sup> Et apprehendit draconem, serpentem antiquum, qui est Diabolus et Satanas, et ligavit eum per annos mille;</span>
	<span class="versiculo"><sup>3</sup> et misit eum in abyssum et clausit et signavit super illum, ut non seducat amplius gentes, donec consummentur mille anni; post haec oportet illum solvi modico tempore.</span>
	<span class="versiculo"><sup>4</sup> Et vidi thronos, et sederunt super eos, et iudicium datum est illis; et animas decollatorum propter testimonium Iesu et propter verbum Dei, et qui non adoraverunt bestiam neque imaginem eius nec acceperunt characterem in frontibus et in manibus suis; et vixerunt et regnaverunt cum Christo mille annis.</span>
	<span class="versiculo"><sup>5</sup> Ceteri mortuorum non vixerunt, donec consummentur mille anni. Haec est resurrectio prima.</span>
	<span class="versiculo"><sup>6</sup> Beatus et sanctus, qui habet partem in resurrectione prima! In his secunda mors non habet potestatem, sed erunt sacerdotes Dei et Christi et regnabunt cum illo mille annis.</span>
	<span class="versiculo"><sup>7</sup> Et cum consummati fuerint mille anni, solvetur Satanas de carcere suo</span>
	<span class="versiculo"><sup>8</sup> et exibit seducere gentes, quae sunt in quattuor angulis terrae, Gog et Magog; congregare eos in proelium, quorum numerus est sicut arena maris.</span>
	<span class="versiculo"><sup>9</sup> Et ascenderunt super latitudinem terrae et circumierunt castra sanctorum et civitatem dilectam. Et descendit ignis de caelo et devoravit eos;</span>
	<span class="versiculo"><sup>10</sup> et Diabolus, qui seducebat eos, missus est in stagnum ignis et sulphuris, ubi et bestia et pseudopropheta, et cruciabuntur die ac nocte in saecula saeculorum.</span>
	<span class="versiculo"><sup>11</sup> Et vidi thronum magnum candidum et sedentem super eum, a cuius aspectu fugit terra et caelum, et locus non est inventus eis.</span>
	<span class="versiculo"><sup>12</sup> Et vidi mortuos, magnos et pusillos, stantes in conspectu throni; et libri aperti sunt. Et alius liber apertus est, qui est vitae; et iudicati sunt mortui ex his, quae scripta erant in libris, secundum opera ipsorum.</span>
	<span class="versiculo"><sup>13</sup> Et dedit mare mortuos, qui in eo erant, et mors et infernus dederunt mortuos, qui in ipsis erant; et iudicati sunt singuli secundum opera ipsorum.</span>
	<span class="versiculo"><sup>14</sup> Et mors et infernus missi sunt in stagnum ignis. Haec mors secunda est, stagnum ignis.</span>
	<span class="versiculo"><sup>15</sup> Et si quis non est inventus in libro vitae scriptus, missus est in stagnum ignis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
