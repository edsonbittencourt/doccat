<div>
	<span class="capitulo">1</span>
	<span class="versiculo"><sup>1</sup> Apocalypsis Iesu Christi, quam dedit illi Deus palam facere servis suis, quae oportet fieri cito, et significavit mittens per angelum suum servo suo Ioanni,</span>
	<span class="versiculo"><sup>2</sup> qui testificatus est verbum Dei et testimonium Iesu Christi, quaecumque vidit.</span>
	<span class="versiculo"><sup>3</sup> Beatus, qui legit et qui audiunt verba prophetiae et servant ea, quae in ea scripta sunt; tempus enim prope est.</span>
	<span class="versiculo"><sup>4</sup> Ioannes septem ecclesiis, quae sunt in Asia: Gratia vobis et pax ab eo, qui est et qui erat et qui venturus est, et a septem spiritibus, qui in conspectu throni eius sunt,</span>
	<span class="versiculo"><sup>5</sup> et ab Iesu Christo, qui est testis fidelis, primogenitus mortuorum et princeps regum terrae.
Ei, qui diligit nos et solvit nos a peccatis nostris in sanguine suo</span>
	<span class="versiculo"><sup>6</sup> et fecit nos regnum, sacerdotes Deo et Patri suo, ipsi gloria et imperium in saecula saeculorum. Amen.</span>
	<span class="versiculo"><sup>7</sup> Ecce venit cum nubibus, et videbit eum omnis oculus et qui eum pupugerunt, et plangent se super eum omnes tribus terrae. Etiam, amen.</span>
	<span class="versiculo"><sup>8</sup> Ego sum Alpha et Omega, dicit Dominus Deus, qui est et qui erat et qui venturus est, Omnipotens.</span>
	<span class="versiculo"><sup>9</sup> Ego Ioannes, frater vester et particeps in tribulatione et regno et patientia in Iesu, fui in insula, quae appellatur Patmos, propter verbum Dei et testimonium Iesu.</span>
	<span class="versiculo"><sup>10</sup> Fui in spiritu in dominica die et audivi post me vocem magnam tamquam tubae</span>
	<span class="versiculo"><sup>11</sup> dicentis: &#x201c; Quod vides, scribe in libro et mitte septem ecclesiis: Ephesum et Smyrnam et Pergamum et Thyatiram et Sardis et Philadelphiam et Laodiciam &#x201d;.</span>
	<span class="versiculo"><sup>12</sup> Et conversus sum, ut viderem vocem, quae loquebatur mecum; et conversus vidi septem candelabra aurea</span>
	<span class="versiculo"><sup>13</sup> et in medio candelabrorum quasi Filium hominis, vestitum podere et praecinctum ad mamillas zonam auream;</span>
	<span class="versiculo"><sup>14</sup> caput autem eius et capilli erant candidi tamquam lana alba, tamquam nix, et oculi eius velut flamma ignis,</span>
	<span class="versiculo"><sup>15</sup> et pedes eius similes orichalco sicut in camino ardenti, et vox illius tamquam vox aquarum multarum,</span>
	<span class="versiculo"><sup>16</sup> et habebat in dextera manu sua stellas septem, et de ore eius gladius anceps acutus exibat, et facies eius sicut sol lucet in virtute sua.</span>
	<span class="versiculo"><sup>17</sup> Et cum vidissem eum, cecidi ad pedes eius tamquam mortuus; et posuit dexteram suam super me dicens: &#x201c; Noli timere! Ego sum primus et novissimus,</span>
	<span class="versiculo"><sup>18</sup> et vivens et fui mortuus et ecce sum vivens in saecula saeculorum et habeo claves mortis et inferni.</span>
	<span class="versiculo"><sup>19</sup> Scribe ergo, quae vidisti et quae sunt et quae oportet fieri post haec.</span>
	<span class="versiculo"><sup>20</sup> Mysterium septem stellarum, quas vidisti ad dexteram meam, et septem candelabra aurea: septem stellae, angeli sunt septem ecclesiarum; et candelabra septem, septem ecclesiae sunt.</span>
</div>
