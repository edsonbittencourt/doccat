<div>
    <span class="capitulo">17</span>
    <span class="versiculo"><sup>1</sup> Et venit unus de septem angelis, qui habebant septem phialas, et locutus est mecum dicens: &#x201c; Veni, ostendam tibi damnationem meretricis magnae, quae sedet super aquas multas,</span>
    <span class="versiculo"><sup>2</sup> cum qua fornicati sunt reges terrae, et inebriati sunt, qui inhabitant terram, de vino prostitutionis eius &#x201d;.</span>
    <span class="versiculo"><sup>3</sup> Et abstulit me in desertum in spiritu. Et vidi mulierem sedentem super bestiam coccineam, plenam nominibus blasphemiae, habentem capita septem et cornua decem.</span>
    <span class="versiculo"><sup>4</sup> Et mulier erat circumdata purpura et coccino, et inaurata auro et lapide pretioso et margaritis, habens poculum aureum in manu sua plenum abominationibus et immunditiis fornicationis eius;</span>
    <span class="versiculo"><sup>5</sup> et in fronte eius nomen scriptum, mysterium: &#x201c; Babylon magna, mater fornicationum et abominationum terrae &#x201d;.</span>
    <span class="versiculo"><sup>6</sup> Et vidi mulierem ebriam de sanguine sanctorum et de sanguine martyrum Iesu. Et miratus sum, cum vidissem illam, admiratione magna.</span>
    <span class="versiculo"><sup>7</sup> Et dixit mihi angelus. &#x201c; Quare miraris? Ego tibi dicam mysterium mulieris et bestiae, quae portat eam, quae habet capita septem et decem cornua:</span>
    <span class="versiculo"><sup>8</sup> bestia, quam vidisti, fuit et non est, et ascensura est de abysso et in interitum ibit. Et mirabuntur inhabitantes terram, quorum non sunt scripta nomina in libro vitae a constitutione mundi, videntes bestiam, quia erat et non est et aderit.</span>
    <span class="versiculo"><sup>9</sup> Hic est sensus, qui habet sapientiam. Septem capita, septem montes sunt, super quos mulier sedet. Et reges septem sunt:</span>
    <span class="versiculo"><sup>10</sup> quinque ceciderunt, unus est, alius nondum venit; et, cum venerit, oportet illum breve tempus manere.</span>
    <span class="versiculo"><sup>11</sup> Et bestia, quae erat et non est, et is octavus est et de septem est et in interitum vadit.</span>
    <span class="versiculo"><sup>12</sup> Et decem cornua, quae vidisti, decem reges sunt, qui regnum nondum acceperunt, sed potestatem tamquam reges una hora accipiunt cum bestia.</span>
    <span class="versiculo"><sup>13</sup> Hi unum consilium habent et virtutem et potestatem suam bestiae tradunt.</span>
    <span class="versiculo"><sup>14</sup> Hi cum Agno pugnabunt; et Agnus vincet illos, quoniam Dominus dominorum est et Rex regum, et qui cum illo sunt vocati et electi et fideles &#x201d;.</span>
    <span class="versiculo"><sup>15</sup> Et dicit mihi: &#x201c; Aquae, quas vidisti, ubi meretrix sedet, populi et turbae sunt et gentes et linguae.</span>
    <span class="versiculo"><sup>16</sup> Et decem cornua, quae vidisti, et bestia, hi odient fornicariam et desolatam facient illam et nudam, et carnes eius manducabunt et ipsam igne concremabunt;</span>
    <span class="versiculo"><sup>17</sup> Deus enim dedit in corda eorum, ut faciant, quod illi placitum est, et faciant unum consilium et dent regnum suum bestiae, donec consummentur verba Dei.</span>
    <span class="versiculo"><sup>18</sup> Et mulier, quam vidisti, est civitas magna, quae habet regnum super reges terrae &#x201d;.</span>
</div>
