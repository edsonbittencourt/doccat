<div>
    <span class="capitulo">19</span>
    <span class="versiculo"><sup>1</sup> Post haec audivi quasi vo cem magnam turbae multae in caelo dicentium:
&#x201c; Alleluia!
Salus et gloria et virtus Deo nostro,</span>
    <span class="versiculo"><sup>2</sup> quia vera et iusta iudicia eius;
quia iudicavit de meretrice magna, quae corrupit terram in prostitutione sua, et vindicavit sanguinem servorum suorum de manibus eius! &#x201d;.</span>
    <span class="versiculo"><sup>3</sup> Et iterum dixerunt: &#x201c; Alleluia! Et fumus eius ascendit in saecula saeculorum! &#x201d;.</span>
    <span class="versiculo"><sup>4</sup> Et ceciderunt seniores viginti quattuor et quattuor animalia et adoraverunt Deum sedentem super thronum dicentes: &#x201c; Amen. Alleluia &#x201d;.</span>
    <span class="versiculo"><sup>5</sup> Et vox de throno exivit dicens:
&#x201c; Laudem dicite Deo nostro, omnes servi eius
et qui timetis eum, pusilli et magni! &#x201d;.</span>
    <span class="versiculo"><sup>6</sup> Et audivi quasi vocem turbae magnae et sicut vocem aquarum multarum et sicut vocem tonitruum magnorum dicentium:
&#x201c; Alleluia,
quoniam regnavit Dominus, Deus noster omnipotens.</span>
    <span class="versiculo"><sup>7</sup> Gaudeamus et exsultemus et demus gloriam ei,
quia venerunt nuptiae Agni,
et uxor eius praeparavit se.</span>
    <span class="versiculo"><sup>8</sup> Et datum est illi, ut cooperiat se byssino splendenti mundo: byssinum enim iustificationes sunt sanctorum &#x201d;.</span>
    <span class="versiculo"><sup>9</sup> Et dicit mihi: &#x201c; Scribe: Beati, qui ad cenam nuptiarum Agni vocati sunt! &#x201d;. Et dicit mihi: &#x201c; Haec verba Dei vera sunt &#x201d;.</span>
    <span class="versiculo"><sup>10</sup> Et cecidi ante pedes eius, ut adorarem eum. Et dicit mihi: &#x201c; Vide, ne feceris! Conservus tuus sum et fratrum tuorum habentium testimonium Iesu. Deum adora. Testimonium enim Iesu est spiritus prophetiae &#x201d;.</span>
    <span class="versiculo"><sup>11</sup> Et vidi caelum apertum: et ecce equus albus; et, qui sedebat super eum, vocabatur Fidelis et Verax, et in iustitia iudicat et pugnat.</span>
    <span class="versiculo"><sup>12</sup> Oculi autem eius sicut flamma ignis, et in capite eius diademata multa, habens nomen scriptum, quod nemo novit nisi ipse;</span>
    <span class="versiculo"><sup>13</sup> et vestitus veste aspersa sanguine, et vocatur nomen eius Verbum Dei.</span>
    <span class="versiculo"><sup>14</sup> Et exercitus, qui sunt in caelo, sequebantur eum in equis albis, vestiti byssino albo mundo.</span>
    <span class="versiculo"><sup>15</sup> Et de ore ipsius procedit gladius acutus, ut in ipso percutiat gentes, et ipse reget eos in virga ferrea; et ipse calcat torcular vini furoris irae Dei omnipotentis.</span>
    <span class="versiculo"><sup>16</sup> Et habet super vestimentum et super femur suum nomen scriptum: Rex regum et Dominus dominorum.</span>
    <span class="versiculo"><sup>17</sup> Et vidi unum angelum stantem in sole, et clamavit voce magna dicens omnibus avibus, quae volabant per medium caeli: &#x201c;Venite, congregamini ad cenam magnam Dei,</span>
    <span class="versiculo"><sup>18</sup> ut manducetis carnes regum et carnes tribunorum et carnes fortium et carnes equorum et sedentium in ipsis et carnes omnium liberorum ac servorum et pusillorum ac magnorum &#x201d;.</span>
    <span class="versiculo"><sup>19</sup> Et vidi bestiam et reges terrae et exercitus eorum congregatos ad faciendum proelium cum illo, qui sedebat super equum, et cum exercitu eius.</span>
    <span class="versiculo"><sup>20</sup> Et apprehensa est bestia et cum illa pseudopropheta, qui fecit signa coram ipsa, quibus seduxit eos, qui acceperunt characterem bestiae et qui adorant imaginem eius; vivi missi sunt hi duo in stagnum ignis ardentis sulphure.</span>
    <span class="versiculo"><sup>21</sup> Et ceteri occisi sunt in gladio sedentis super equum, qui procedit de ore ipsius, et omnes aves saturatae sunt carnibus eorum.</span>
</div>
