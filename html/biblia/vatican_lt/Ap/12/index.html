<div>
	<span class="capitulo">12</span>
	<span class="versiculo"><sup>1</sup> Et signum magnum appa ruit in caelo: mulier amicta sole, et luna sub pedibus eius, et super caput eius corona stellarum duodecim;</span>
	<span class="versiculo"><sup>2</sup> et in utero habens, et clamat parturiens et cruciatur, ut pariat.</span>
	<span class="versiculo"><sup>3</sup> Et visum est aliud signum in caelo: et ecce draco rufus magnus, habens capita septem et cornua decem, et super capita sua septem diademata;</span>
	<span class="versiculo"><sup>4</sup> et cauda eius trahit tertiam partem stellarum caeli et misit eas in terram. Et draco stetit ante mulierem, quae erat paritura, ut, cum peperisset, filium eius devoraret.</span>
	<span class="versiculo"><sup>5</sup> Et peperit filium, masculum, qui recturus est omnes gentes in virga ferrea; et raptus est filius eius ad Deum et ad thronum eius.</span>
	<span class="versiculo"><sup>6</sup> Et mulier fugit in desertum, ubi habet locum paratum a Deo, ut ibi pascant illam diebus mille ducentis sexaginta.</span>
	<span class="versiculo"><sup>7</sup> Et factum est proelium in caelo, Michael et angeli eius, ut proeliarentur cum dracone. Et draco pugnavit et angeli eius,</span>
	<span class="versiculo"><sup>8</sup> et non valuit, neque locus inventus est eorum amplius in caelo.</span>
	<span class="versiculo"><sup>9</sup> Et proiectus est draco ille magnus, serpens antiquus, qui vocatur Diabolus et Satanas, qui seducit universum orbem; proiectus est in terram, et angeli eius cum illo proiecti sunt.</span>
	<span class="versiculo"><sup>10</sup> Et audivi vocem magnam in caelo dicentem:
&#x201c; Nunc facta est salus et virtus et regnum Dei nostri
et potestas Christi eius,
quia proiectus est accusator fratrum nostrorum,
qui accusabat illos ante conspectum Dei nostri die ac nocte.</span>
	<span class="versiculo"><sup>11</sup> Et ipsi vicerunt illum propter sanguinem Agni
et propter verbum testimonii sui;
et non dilexerunt animam suam
usque ad mortem.</span>
	<span class="versiculo"><sup>12</sup> Propterea laetamini, caeli
et qui habitatis in eis.
Vae terrae et mari, quia descendit Diabolus ad vos habens iram magnam, sciens quod modicum tempus habet! &#x201d;.</span>
	<span class="versiculo"><sup>13</sup> Et postquam vidit draco quod proiectus est in terram, persecutus est mulierem, quae peperit masculum.</span>
	<span class="versiculo"><sup>14</sup> Et datae sunt mulieri duae alae aquilae magnae, ut volaret in desertum in locum suum, ubi alitur per tempus et tempora et dimidium temporis a facie serpentis.</span>
	<span class="versiculo"><sup>15</sup> Et misit serpens ex ore suo post mulierem aquam tamquam flumen, ut eam faceret trahi a flumine.</span>
	<span class="versiculo"><sup>16</sup> Et adiuvit terra mulierem, et aperuit terra os suum et absorbuit flumen, quod misit draco de ore suo.</span>
	<span class="versiculo"><sup>17</sup> Et iratus est draco in mulierem et abiit facere proelium cum reliquis de semine eius, qui custodiunt mandata Dei et habent testimonium Iesu.</span>
	<span class="versiculo"><sup>18</sup> Et stetit super arenam maris.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
