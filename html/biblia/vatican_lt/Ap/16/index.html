<div>
	<span class="capitulo">16</span>
	<span class="versiculo"><sup>1</sup> Et audivi vocem magnam de templo dicentem septem an gelis: &#x201c; Ite et effundite septem phialas irae Dei in terram &#x201d;.</span>
	<span class="versiculo"><sup>2</sup> Et abiit primus et effudit phialam suam in terram; et factum est vulnus saevum ac pessimum in homines, qui habebant characterem bestiae, et eos, qui adorabant imaginem eius.</span>
	<span class="versiculo"><sup>3</sup> Et secundus effudit phialam suam in mare; et factus est sanguis tamquam mortui, et omnis anima vivens mortua est, quae est in mari.</span>
	<span class="versiculo"><sup>4</sup> Et tertius effudit phialam suam in flumina et in fontes aquarum; et factus est sanguis.</span>
	<span class="versiculo"><sup>5</sup> Et audivi angelum aquarum dicentem: &#x201c; Iustus es, qui es et qui eras, Sanctus, quia haec iudicasti;</span>
	<span class="versiculo"><sup>6</sup> quia sanguinem sanctorum et prophetarum fuderunt, et sanguinem eis dedisti bibere: digni sunt! &#x201d;.</span>
	<span class="versiculo"><sup>7</sup> Et audivi altare dicens: &#x201c; Etiam, Domine, Deus omnipotens, vera et iusta iudicia tua! &#x201d;.</span>
	<span class="versiculo"><sup>8</sup> Et quartus effudit phialam suam in solem; et datum est illi aestu afficere homines in igne.</span>
	<span class="versiculo"><sup>9</sup> Et aestuaverunt homines aestu magno; et blasphemaverunt nomen Dei habentis potestatem super has plagas et non egerunt paenitentiam, ut darent illi gloriam.</span>
	<span class="versiculo"><sup>10</sup> Et quintus effudit phialam suam super thronum bestiae; et factum est regnum eius tenebrosum, et commanducaverunt linguas suas prae dolore</span>
	<span class="versiculo"><sup>11</sup> et blasphemaverunt Deum caeli prae doloribus suis et vulneribus suis et non egerunt paenitentiam ex operibus suis.</span>
	<span class="versiculo"><sup>12</sup> Et sextus effudit phialam suam super flumen illud magnum Euphraten; et exsiccata est aqua eius, ut praepararetur via regibus, qui sunt ab ortu solis.</span>
	<span class="versiculo"><sup>13</sup> Et vidi de ore draconis et de ore bestiae et de ore pseudoprophetae spiritus tres immundos velut ranas;</span>
	<span class="versiculo"><sup>14</sup> sunt enim spiritus daemoniorum facientes signa, qui procedunt ad reges universi orbis congregare illos in proelium diei magni Dei omnipotentis.</span>
	<span class="versiculo"><sup>15</sup> Ecce venio sicut fur. Beatus, qui vigilat et custodit vestimenta sua, ne nudus ambulet, et videant turpitudinem eius.</span>
	<span class="versiculo"><sup>16</sup> Et congregavit illos in locum, qui vocatur Hebraice Harmagedon.</span>
	<span class="versiculo"><sup>17</sup> Et septimus effudit phialam suam in aerem; et exivit vox magna de templo a throno dicens: &#x201c; Factum est! &#x201d;.</span>
	<span class="versiculo"><sup>18</sup> Et facta sunt fulgura et voces et tonitrua, et terraemotus factus est magnus, qualis numquam fuit, ex quo homo fuit super terram, talis terraemotus sic magnus.</span>
	<span class="versiculo"><sup>19</sup> Et facta est civitas magna in tres partes, et civitates gentium ceciderunt. Et Babylon magna venit in memoriam ante Deum dare ei calicem vini indignationis irae eius.</span>
	<span class="versiculo"><sup>20</sup> Et omnis insula fugit, et montes non sunt inventi.</span>
	<span class="versiculo"><sup>21</sup> Et grando magna sicut talentum descendit de caelo in homines; et blasphemaverunt homines Deum propter plagam grandinis, quoniam magna est plaga eius nimis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
