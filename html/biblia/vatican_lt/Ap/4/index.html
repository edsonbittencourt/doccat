<div>
	<span class="capitulo">4</span>
	<span class="versiculo"><sup>1</sup> Post haec vidi: et ecce ostium apertum in caelo, et vox prima, quam audivi, tamquam tubae loquentis mecum dicens: &#x201c; Ascende huc, et ostendam tibi, quae oportet fieri post haec &#x201d;.</span>
	<span class="versiculo"><sup>2</sup> Statim fui in spiritu: et ecce thronus positus erat in caelo; et supra thronum sedens;</span>
	<span class="versiculo"><sup>3</sup> et, qui sedebat, similis erat aspectu lapidi iaspidi et sardino; et iris erat in circuitu throni, aspectu similis smaragdo.</span>
	<span class="versiculo"><sup>4</sup> Et in circuitu throni, viginti quattuor thronos, et super thronos viginti quattuor seniores sedentes, circumamictos vestimentis albis, et super capita eorum coronas aureas.</span>
	<span class="versiculo"><sup>5</sup> Et de throno procedunt fulgura et voces et tonitrua; et septem lampades ignis ardentes ante thronum, quae sunt septem spiritus Dei;</span>
	<span class="versiculo"><sup>6</sup> et in conspectu throni tamquam mare vitreum simile crystallo. Et in medio throni et in circuitu throni quattuor animalia, plena oculis ante et retro:</span>
	<span class="versiculo"><sup>7</sup> et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilae volanti.</span>
	<span class="versiculo"><sup>8</sup> Et quattuor animalia singula eorum habebant alas senas, in circuitu et intus plenae sunt oculis; et requiem non habent die et nocte dicentia: &#x201c; Sanctus, sanctus, sanctus Dominus, Deus omnipotens, qui erat et qui est et qui venturus est! &#x201d;.</span>
	<span class="versiculo"><sup>9</sup> Et cum darent illa animalia gloriam et honorem et gratiarum actionem sedenti super thronum, viventi in saecula saeculorum,</span>
	<span class="versiculo"><sup>10</sup> procidebant viginti quattuor seniores ante sedentem in throno et adorabant viventem in saecula saeculorum et mittebant coronas suas ante thronum dicentes:</span>
	<span class="versiculo"><sup>11</sup> &#x201c; Dignus es, Domine et Deus noster,
accipere gloriam et honorem et virtutem,
quia tu creasti omnia,
et propter voluntatem tuam erant et creata sunt &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
