<div>
	<span class="capitulo">3</span>
	<span class="versiculo"><sup>1</sup> Et angelo ecclesiae, quae est Sardis, scribe:
Haec dicit, qui habet septem spiritus Dei et septem stellas: Scio opera tua, quia nomen habes quod vivas, et mortuus es.</span>
	<span class="versiculo"><sup>2</sup> Esto vigilans et confirma cetera, quae moritura erant, non enim invenio opera tua plena coram Deo meo;</span>
	<span class="versiculo"><sup>3</sup> in mente ergo habe qualiter acceperis et audieris, et serva et paenitentiam age. Si ergo non vigilaveris, veniam tamquam fur, et nescies qua hora veniam ad te.</span>
	<span class="versiculo"><sup>4</sup> Sed habes pauca nomina in Sardis, qui non inquinaverunt vestimenta sua et ambulabunt mecum in albis, quia digni sunt.</span>
	<span class="versiculo"><sup>5</sup> Qui vicerit, sic vestietur vestimentis albis, et non delebo nomen eius de libro vitae et confitebor nomen eius coram Patre meo et coram angelis eius.</span>
	<span class="versiculo"><sup>6</sup> Qui habet aurem, audiat quid Spiritus dicat ecclesiis.</span>
	<span class="versiculo"><sup>7</sup> Et angelo ecclesiae, quae est Philadelphiae, scribe:
Haec dicit Sanctus, Verus, qui habet clavem David, qui aperit, et nemo claudet; et claudit, et nemo aperit:</span>
	<span class="versiculo"><sup>8</sup> Scio opera tua &#x2014; ecce dedi coram te ostium apertum, quod nemo potest claudere &#x2014; quia modicam habes virtutem, et servasti verbum meum et non negasti nomen meum.</span>
	<span class="versiculo"><sup>9</sup> Ecce dabo de synagoga Satanae, qui dicunt se Iudaeos esse et non sunt, sed mentiuntur; ecce faciam illos, ut veniant et adorent ante pedes tuos et scient quia ego dilexi te.</span>
	<span class="versiculo"><sup>10</sup> Quoniam servasti verbum patientiae meae, et ego te servabo ab hora tentationis, quae ventura est super orbem universum tentare habitantes in terra.</span>
	<span class="versiculo"><sup>11</sup> Venio cito; tene quod habes, ut nemo accipiat coronam tuam.</span>
	<span class="versiculo"><sup>12</sup> Qui vicerit, faciam illum columnam in templo Dei mei, et foras non egredietur amplius; et scribam super eum nomen Dei mei et nomen civitatis Dei mei, novae Ierusalem, quae descendit de caelo a Deo meo, et nomen meum novum.</span>
	<span class="versiculo"><sup>13</sup> Qui habet aurem, audiat quid Spiritus dicat ecclesiis.</span>
	<span class="versiculo"><sup>14</sup> Et angelo ecclesiae, quae est Laodiciae, scribe:
Haec dicit Amen, testis fidelis et verus, principium creaturae Dei:</span>
	<span class="versiculo"><sup>15</sup> Scio opera tua, quia neque frigidus es neque calidus. Utinam frigidus esses aut calidus!</span>
	<span class="versiculo"><sup>16</sup> Sic quia tepidus es et nec calidus nec frigidus, incipiam te evomere ex ore meo.</span>
	<span class="versiculo"><sup>17</sup> Quia dicis: &#x201c;Dives sum et locupletatus et nullius egeo&#x201d;, et nescis quia tu es miser et miserabilis et pauper et caecus et nudus,</span>
	<span class="versiculo"><sup>18</sup> suadeo tibi emere a me aurum igne probatum, ut locuples fias et vestimentis albis induaris, et non appareat confusio nuditatis tuae, et collyrium ad inunguendum oculos tuos, ut videas.</span>
	<span class="versiculo"><sup>19</sup> Ego, quos amo, arguo et castigo. Aemulare ergo et paenitentiam age.</span>
	<span class="versiculo"><sup>20</sup> Ecce sto ad ostium et pulso. Si quis audierit vocem meam et aperuerit ianuam, introibo ad illum et cenabo cum illo, et ipse mecum.</span>
	<span class="versiculo"><sup>21</sup> Qui vicerit, dabo ei sedere mecum in throno meo, sicut et ego vici et sedi cum Patre meo in throno eius.</span>
	<span class="versiculo"><sup>22</sup> Qui habet aurem, audiat quid Spiritus dicat ecclesiis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
