<div>
	<span class="capitulo">5</span>
	<span class="versiculo"><sup>1</sup> Et vidi in dextera sedentis super thronum librum scriptum intus et foris, signatum sigillis septem.</span>
	<span class="versiculo"><sup>2</sup> Et vidi angelum fortem praedicantem voce magna: &#x201c; Quis est dignus aperire librum et solvere signacula eius? &#x201d;.</span>
	<span class="versiculo"><sup>3</sup> Et nemo poterat in caelo neque in terra neque subtus terram aperire librum neque respicere illum.</span>
	<span class="versiculo"><sup>4</sup> Et ego flebam multum, quoniam nemo dignus inventus est aperire librum nec respicere eum.</span>
	<span class="versiculo"><sup>5</sup> Et unus de senioribus dicit mihi: &#x201c; Ne fleveris; ecce vicit leo de tribu Iudae, radix David, aperire librum et septem signacula eius &#x201d;.</span>
	<span class="versiculo"><sup>6</sup> Et vidi in medio throni et quattuor animalium et in medio seniorum Agnum stantem tamquam occisum, habentem cornua septem et oculos septem, qui sunt septem spiritus Dei missi in omnem terram.</span>
	<span class="versiculo"><sup>7</sup> Et venit et accepit de dextera sedentis in throno.</span>
	<span class="versiculo"><sup>8</sup> Et cum accepisset librum, quattuor animalia et viginti quattuor seniores ceciderunt coram Agno, habentes singuli citharas et phialas aureas plenas incensorum, quae sunt orationes sanctorum.</span>
	<span class="versiculo"><sup>9</sup> Et cantant novum canticum dicentes:
&#x201c; Dignus es accipere librum
et aperire signacula eius,
quoniam occisus es et redemisti Deo in sanguine tuo
ex omni tribu et lingua et populo et natione;</span>
	<span class="versiculo"><sup>10</sup> et fecisti eos Deo nostro regnum et sacerdotes,
et regnabunt super terram &#x201d;.</span>
	<span class="versiculo"><sup>11</sup> Et vidi et audivi vocem angelorum multorum in circuitu throni et animalium et seniorum, et erat numerus eorum myriades myriadum et milia milium,</span>
	<span class="versiculo"><sup>12</sup> dicentium voce magna:
&#x201c; Dignus est Agnus, qui occisus est, accipere virtutem et divitias et sapientiam
et fortitudinem et honorem et gloriam et benedictionem &#x201d;.</span>
	<span class="versiculo"><sup>13</sup> Et omnem creaturam, quae in caelo est et super terram et sub terra et super mare et quae in eis omnia, audivi dicentes: &#x201c;Sedenti super thronum et Agno benedictio et honor et gloria et potestas in saecula saeculorum &#x201d;.</span>
	<span class="versiculo"><sup>14</sup> Et quattuor animalia dicebant: &#x201c; Amen &#x201d;; et seniores ceciderunt et adoraverunt.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
