<div>
	<span class="capitulo">22</span>
	<span class="versiculo"><sup>1</sup> Et ostendit mihi fluvium aquae vitae splendidum tamquam crystallum, procedentem de throno Dei et Agni.</span>
	<span class="versiculo"><sup>2</sup> In medio plateae eius et fluminis ex utraque parte lignum vitae afferens fructus duodecim, per menses singulos reddens fructum suum; et folia ligni ad sanitatem gentium.</span>
	<span class="versiculo"><sup>3</sup> Et omne maledictum non erit amplius. Et thronus Dei et Agni in illa erit; et servi eius servient illi</span>
	<span class="versiculo"><sup>4</sup> et videbunt faciem eius, et nomen eius in frontibus eorum.</span>
	<span class="versiculo"><sup>5</sup> Et nox ultra non erit, et non egent lumine lucernae neque lumine solis, quoniam Dominus Deus illuminabit super illos, et regnabunt in saecula saeculorum.</span>
	<span class="versiculo"><sup>6</sup> Et dixit mihi: &#x201c; Haec verba fidelissima et vera sunt, et Dominus, Deus spirituum prophetarum, misit angelum suum ostendere servis suis, quae oportet fieri cito.</span>
	<span class="versiculo"><sup>7</sup> Et ecce venio velociter. Beatus, qui servat verba prophetiae libri huius &#x201d;.</span>
	<span class="versiculo"><sup>8</sup> Et ego Ioannes, qui audivi et vidi haec. Et postquam audissem et vidissem, cecidi, ut adorarem ante pedes angeli, qui mihi haec ostendebat.</span>
	<span class="versiculo"><sup>9</sup> Et dicit mihi: &#x201c; Vide, ne feceris. Conservus tuus sum et fratrum tuorum prophetarum et eorum, qui servant verba libri huius; Deum adora! &#x201d;.</span>
	<span class="versiculo"><sup>10</sup> Et dicit mihi: &#x201c; Ne signaveris verba prophetiae libri huius; tempus enim prope est!</span>
	<span class="versiculo"><sup>11</sup> Qui nocet, noceat adhuc; et, qui sordidus est, sordescat adhuc; et iustus iustitiam faciat adhuc; et sanctus sanctificetur adhuc.</span>
	<span class="versiculo"><sup>12</sup> Ecce venio cito, et merces mea mecum est, reddere unicuique sicut opus eius est.</span>
	<span class="versiculo"><sup>13</sup> Ego Alpha et Omega, primus et novissimus, principium et finis.</span>
	<span class="versiculo"><sup>14</sup> Beati, qui lavant stolas suas, ut sit potestas eorum super lignum vitae, et per portas intrent in civitatem.</span>
	<span class="versiculo"><sup>15</sup> Foris canes et venefici et impudici et homicidae et idolis servientes et omnis, qui amat et facit mendacium!</span>
	<span class="versiculo"><sup>16</sup> Ego Iesus misi angelum meum testificari vobis haec super ecclesiis. Ego sum radix et genus David, stella splendida matutina &#x201d;.</span>
	<span class="versiculo"><sup>17</sup> Et Spiritus et sponsa dicunt: &#x201c; Veni! &#x201d;. Et, qui audit, dicat: &#x201c; Veni! &#x201d;. Et, qui sitit, veniat; qui vult, accipiat aquam vitae gratis.</span>
	<span class="versiculo"><sup>18</sup> Contestor ego omni audienti verba prophetiae libri huius: Si quis apposuerit ad haec, apponet Deus super illum plagas scriptas in libro isto;</span>
	<span class="versiculo"><sup>19</sup> et si quis abstulerit de verbis libri prophetiae huius, auferet Deus partem eius de ligno vitae et de civitate sancta, de his, quae scripta sunt in libro isto.</span>
	<span class="versiculo"><sup>20</sup> Dicit, qui testimonium perhibet istorum: &#x201c; Etiam, venio cito &#x201d;.
&#x201c; Amen. Veni, Domine Iesu! &#x201d;.</span>
	<span class="versiculo"><sup>21</sup> Gratia Domini Iesu cum omnibus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_apocalypsis-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
