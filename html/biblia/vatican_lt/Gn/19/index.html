<div>
	<span class="capitulo">19</span>
	<span class="versiculo"><sup>1</sup> Veneruntque duo angeli Sodomam vespere, sedente Lot in foribus civitatis. Qui cum vidisset eos, surrexit et ivit obviam eis adoravitque pronus in terram</span>
	<span class="versiculo"><sup>2</sup> et dixit: &#x201c;Obsecro, domini mei, declinate in domum pueri vestri et pernoctate; lavate pedes vestros et mane proficiscemini in viam vestram&#x201d;. Qui dixerunt: &#x201c;Minime, sed in platea pernoctabimus&#x201d;.</span>
	<span class="versiculo"><sup>3</sup> Compulit illos oppido, et diverterunt ad eum. Ingressisque domum illius fecit convivium et coxit azyma, et comederunt.</span>
	<span class="versiculo"><sup>4</sup> Prius autem quam irent cubitum, viri civitatis, viri Sodomae, vallaverunt domum a iuvene usque ad senem, omnis populus simul.</span>
	<span class="versiculo"><sup>5</sup> Vocaveruntque Lot et dixerunt ei: &#x201c;Ubi sunt viri, qui introierunt ad te nocte? Educ illos ad nos, ut cognoscamus eos&#x201d;.</span>
	<span class="versiculo"><sup>6</sup> Egressus ad eos Lot post tergum occludens ostium ait:</span>
	<span class="versiculo"><sup>7</sup> &#x201c;Nolite, quaeso, fratres mei, nolite malum hoc facere.</span>
	<span class="versiculo"><sup>8</sup> Ecce, habeo duas filias, quae necdum cognoverunt virum; educam eas ad vos, et facite eis sicut placuerit vobis, dummodo viris istis nihil faciatis; ideo enim ingressi sunt sub umbra tecti mei&#x201d;.</span>
	<span class="versiculo"><sup>9</sup> At illi dixerunt: &#x201c;Recede illuc&#x201d;. Et rursus: &#x201c;Unus ingressus est, inquiunt, ut advena et vult iudicare? Te ergo ipsum magis quam hos affligemus&#x201d;. Vimque faciebant Lot vehementissime, iamque prope erat, ut effringerent fores.</span>
	<span class="versiculo"><sup>10</sup> Et ecce miserunt manum viri et introduxerunt ad se Lot clauseruntque ostium;</span>
	<span class="versiculo"><sup>11</sup> et eos, qui foris erant, percusserunt caecitate a minimo usque ad maximum, ita ut ostium invenire non possent.</span>
	<span class="versiculo"><sup>12</sup> Dixerunt autem viri ad Lot: &#x201c;Habes hic quempiam tuorum? Generum et filios et filias et omnes, qui tui sunt in urbe, educ de loco hoc:</span>
	<span class="versiculo"><sup>13</sup> delebimus enim locum istum, eo quod increverit clamor contra eos coram Domino, qui misit nos, ut perdamus eam&#x201d;.</span>
	<span class="versiculo"><sup>14</sup> Egressus itaque Lot locutus est ad generos suos, qui accepturi erant filias eius, et dixit: &#x201c;Surgite, egredimini de loco isto, quia delebit Dominus civitatem&#x201d;. Et visus est eis quasi ludens loqui.</span>
	<span class="versiculo"><sup>15</sup> Cumque esset mane, cogebant eum angeli dicentes: &#x201c;Surge, tolle uxorem tuam et duas filias, quas habes hic, ne pereas in scelere civitatis&#x201d;.</span>
	<span class="versiculo"><sup>16</sup> Tardante illo, apprehenderunt viri manum eius et manum uxoris ac duarum filiarum eius, eo quod parceret Dominus illi.</span>
	<span class="versiculo"><sup>17</sup> Et eduxerunt eum posueruntque extra civitatem. Ibi locutus est: &#x201c;Salvare, agitur de vita tua; noli respicere post tergum, nec stes in omni circa regione; sed in monte salvum te fac, ne pereas&#x201d;.</span>
	<span class="versiculo"><sup>18</sup> Dixitque Lot ad eos: &#x201c;Non, quaeso, Domine.</span>
	<span class="versiculo"><sup>19</sup> Ecce invenit servus tuus gratiam coram te, et magnificasti misericordiam tuam, quam fecisti mecum, ut salvares animam meam; nec possum in monte salvari, ne forte apprehendat me malum et moriar.</span>
	<span class="versiculo"><sup>20</sup> Ecce, civitas haec iuxta, ad quam possum fugere, parva, et salvabor in ea &shy; numquid non modica est? &shy; et vivet anima mea&#x201d;.</span>
	<span class="versiculo"><sup>21</sup> Dixitque ad eum: &#x201c;Ecce, etiam in hoc suscepi preces tuas, ut non subvertam urbem, pro qua locutus es.</span>
	<span class="versiculo"><sup>22</sup> Festina et salvare ibi, quia non potero facere quidquam, donec ingrediaris illuc&#x201d;. Idcirco vocatum est nomen urbis illius Segor.</span>
	<span class="versiculo"><sup>23</sup> Sol egressus est super terram, et Lot ingressus est Segor.</span>
	<span class="versiculo"><sup>24</sup> Igitur Dominus pluit super Sodomam et Gomorram sulphur et ignem a Domino de caelo</span>
	<span class="versiculo"><sup>25</sup> et subvertit civitates has et omnem circa regionem, universos habitatores urbium et cuncta terrae virentia.</span>
	<span class="versiculo"><sup>26</sup> Respiciensque uxor eius post se versa est in statuam salis.</span>
	<span class="versiculo"><sup>27</sup> Abraham autem consurgens mane venit ad locum, ubi steterat prius cum Domino,</span>
	<span class="versiculo"><sup>28</sup> intuitus est Sodomam et Gomorram et universam terram regionis illius; viditque ascendentem favillam de terra quasi fornacis fumum.</span>
	<span class="versiculo"><sup>29</sup> Cum enim subverteret Deus civitates regionis illius, recordatus Abrahae liberavit Lot de subversione urbium, in quibus habitaverat.</span>
	<span class="versiculo"><sup>30</sup> Ascenditque Lot de Segor et mansit in monte, duae quoque filiae eius cum eo; timuerat enim manere in Segor. Et mansit in spelunca ipse et duae filiae eius.</span>
	<span class="versiculo"><sup>31</sup> Dixitque maior ad minorem: &#x201c;Pater noster senex est, et nullus virorum remansit in terra, qui possit ingredi ad nos iuxta morem universae terrae.</span>
	<span class="versiculo"><sup>32</sup> Veni, inebriemus patrem nostrum vino dormiamusque cum eo, ut servare possimus ex patre nostro semen&#x201d;.</span>
	<span class="versiculo"><sup>33</sup> Dederunt itaque patri suo bibere vinum nocte illa, et ingressa est maior dormivitque cum patre; at ille non sensit, nec quando accubuit filia nec quando surrexit.</span>
	<span class="versiculo"><sup>34</sup> Altera quoque die dixit maior ad minorem: &#x201c;Ecce, dormivi heri cum patre meo; demus ei bibere vinum etiam hac nocte, et ingressa dormies cum eo, ut salvemus semen de patre nostro&#x201d;.</span>
	<span class="versiculo"><sup>35</sup> Dederunt et illa nocte patri suo bibere vinum, ingressaque minor filia dormivit cum eo; et ne tunc quidem sensit, quando illa concubuerit vel quando surrexerit.</span>
	<span class="versiculo"><sup>36</sup> Conceperunt ergo duae filiae Lot de patre suo.</span>
	<span class="versiculo"><sup>37</sup> Peperitque maior filium et vocavit nomen eius Moab; ipse est pater Moabitarum usque in praesentem diem.</span>
	<span class="versiculo"><sup>38</sup> Minor quoque peperit filium et vocavit nomen eius Benammi (id est Filius populi mei); ipse est pater Ammonitarum usque hodie.</span>
</div>
