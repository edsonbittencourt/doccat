<div>
	<span class="capitulo">5</span>
	<span class="versiculo"><sup>1</sup> Hic est liber generationis Adam. In die qua creavit Deus hominem, ad similitudinem Dei fecit illum.</span>
	<span class="versiculo"><sup>2</sup> Masculum et feminam creavit eos et benedixit illis; et vocavit nomen eorum Adam in die, quo creati sunt.</span>
	<span class="versiculo"><sup>3</sup> Vixit autem Adam centum triginta annis et genuit ad similitudinem et imaginem suam vocavitque nomen eius Seth.</span>
	<span class="versiculo"><sup>4</sup> Et facti sunt dies Adam, postquam genuit Seth, octingenti anni, genuitque filios et filias.</span>
	<span class="versiculo"><sup>5</sup> Et factum est omne tempus, quod vixit Adam, anni nongenti triginta, et mortuus est.</span>
	<span class="versiculo"><sup>6</sup> Vixit quoque Seth centum quinque annos et genuit Enos.</span>
	<span class="versiculo"><sup>7</sup> Vixitque Seth, postquam genuit Enos, octingentis septem annis genuitque filios et filias.</span>
	<span class="versiculo"><sup>8</sup> Et facti sunt omnes dies Seth nongentorum duodecim annorum, et mortuus est.</span>
	<span class="versiculo"><sup>9</sup> Vixit vero Enos nonaginta annis et genuit Cainan.</span>
	<span class="versiculo"><sup>10</sup> Et vixit Enos, postquam genuit Cainan, octingentis quindecim annis et genuit filios et filias.</span>
	<span class="versiculo"><sup>11</sup> Factique sunt omnes dies Enos nongentorum quinque annorum, et mortuus est.</span>
	<span class="versiculo"><sup>12</sup> Vixit quoque Cainan septuaginta annis et genuit Malaleel.</span>
	<span class="versiculo"><sup>13</sup> Et vixit Cainan, postquam genuit Malaleel, octingentos quadraginta annos genuitque filios et filias.</span>
	<span class="versiculo"><sup>14</sup> Et facti sunt omnes dies Cainan nongenti decem anni, et mortuus est.</span>
	<span class="versiculo"><sup>15</sup> Vixit autem Malaleel sexaginta quinque annos et genuit Iared.</span>
	<span class="versiculo"><sup>16</sup> Et vixit Malaleel, postquam genuit Iared, octingentis triginta annis et genuit filios et filias.</span>
	<span class="versiculo"><sup>17</sup> Et facti sunt omnes dies Malaleel octingenti nonaginta quinque anni, et mortuus est.</span>
	<span class="versiculo"><sup>18</sup> Vixitque Iared centum sexaginta duobus annis et genuit Henoch.</span>
	<span class="versiculo"><sup>19</sup> Et vixit Iared, postquam genuit Henoch, octingentos annos et genuit filios et filias.</span>
	<span class="versiculo"><sup>20</sup> Et facti sunt omnes dies Iared nongenti sexaginta duo anni, et mortuus est.</span>
	<span class="versiculo"><sup>21</sup> Porro Henoch vixit sexaginta quinque annis et genuit Mathusalam.</span>
	<span class="versiculo"><sup>22</sup> Et ambulavit Henoch cum Deo, postquam genuit Mathusalam, trecentis annis et genuit filios et filias.</span>
	<span class="versiculo"><sup>23</sup> Et facti sunt omnes dies Henoch trecenti sexaginta quinque anni,</span>
	<span class="versiculo"><sup>24</sup> ambulavitque cum Deo et non apparuit, quia tulit eum Deus.</span>
	<span class="versiculo"><sup>25</sup> Vixit quoque Mathusala centum octoginta septem annos et genuit Lamech.</span>
	<span class="versiculo"><sup>26</sup> Et vixit Mathusala, postquam genuit Lamech, septingentos octoginta duos annos et genuit filios et filias.</span>
	<span class="versiculo"><sup>27</sup> Et facti sunt omnes dies Mathusalae nongenti sexaginta novem anni, et mortuus est.</span>
	<span class="versiculo"><sup>28</sup> Vixit autem Lamech centum octoginta duobus annis et genuit filium</span>
	<span class="versiculo"><sup>29</sup> vocavitque nomen eius Noe dicens: &#x201c;Iste consolabitur nos ab operibus nostris et labore manuum nostrarum in agro, cui maledixit Dominus&#x201d;.</span>
	<span class="versiculo"><sup>30</sup> Vixitque Lamech, postquam genuit Noe, quingentos nonaginta quinque annos et genuit filios et filias.</span>
	<span class="versiculo"><sup>31</sup> Et facti sunt omnes dies Lamech septingenti septuaginta septem anni, et mortuus est.</span>
	<span class="versiculo"><sup>32</sup> Noe vero, cum quingentorum esset annorum, genuit Sem, Cham et Iapheth.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
