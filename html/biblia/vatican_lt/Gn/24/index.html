<div>
    <span class="capitulo">24</span>
    <span class="versiculo"><sup>1</sup> Erat autem Abraham senex dierumque multorum; et Dominus in cunctis benedixerat ei.</span>
    <span class="versiculo"><sup>2</sup> Dixitque Abraham ad servum seniorem domus suae, qui praeerat omnibus, quae habebat: &#x201c;Pone manum tuam subter femur meum,</span>
    <span class="versiculo"><sup>3</sup> ut adiurem te per Dominum, Deum caeli et Deum terrae, ut non accipias uxorem filio meo de filiabus Chananaeorum, inter quos habito;</span>
    <span class="versiculo"><sup>4</sup> sed ad terram et cognationem meam proficiscaris et inde accipias uxorem filio meo Isaac&#x201d;.</span>
    <span class="versiculo"><sup>5</sup> Respondit servus: &#x201c;Si noluerit mulier venire mecum in terram hanc, num reducere debeo filium tuum ad terram, a quo tu egressus es?&#x201d;.</span>
    <span class="versiculo"><sup>6</sup> Dixit Abraham: &#x201c;Cave, ne quando reducas illuc filium meum.</span>
    <span class="versiculo"><sup>7</sup> Dominus, Deus caeli, qui tulit me de domo patris mei et de terra nativitatis meae, qui locutus est mihi et iuravit mihi dicens: &quot;Semini tuo dabo terram hanc&quot;, ipse mittet angelum suum coram te, et accipies inde uxorem filio meo.</span>
    <span class="versiculo"><sup>8</sup> Sin autem noluerit mulier sequi te, non teneberis iuramento; filium tantum meum ne reducas illuc&#x201d;.</span>
    <span class="versiculo"><sup>9</sup> Posuit ergo servus manum sub femore Abraham domini sui et iuravit illi super hac re.</span>
    <span class="versiculo"><sup>10</sup> Tulitque servus decem camelos de grege domini sui et abiit ex omnibus bonis eius portans secum; profectusque perrexit in Aram Naharaim ad urbem Nachor.</span>
    <span class="versiculo"><sup>11</sup> Cumque camelos fecisset accumbere extra oppidum iuxta puteum aquae vespere, tempore quo solent mulieres egredi ad hauriendam aquam, dixit:</span>
    <span class="versiculo"><sup>12</sup> &#x201c;Domine,Deus domini mei Abraham, occurre obsecro mihi hodie et fac misericordiam cum domino meo Abraham.</span>
    <span class="versiculo"><sup>13</sup> Ecce ego sto prope fontem aquae, et filiae habitatorum huius civitatis egredientur ad hauriendam aquam.</span>
    <span class="versiculo"><sup>14</sup> Igitur puella, cui ego dixero: &quot;Inclina hydriam tuam, ut bibam&quot;, et illa responderit: &quot;Bibe, quin et camelis tuis dabo potum&quot;, ipsa est, quam praeparasti servo tuo Isaac, et per hoc intellegam quod feceris misericordiam cum domino meo&#x201d;.</span>
    <span class="versiculo"><sup>15</sup> Necdum intra se verba compleverat, et ecce Rebecca egrediebatur filia Bathuel filii Melchae uxoris Nachor fratris Abraham habens hydriam in scapula:</span>
    <span class="versiculo"><sup>16</sup> puella decora nimis, virgo et incognita viro. Descendit ad fontem et implevit hydriam ac revertebatur.</span>
    <span class="versiculo"><sup>17</sup> Occurritque ei servus et ait: &#x201c;Pauxillum mihi ad sorbendum praebe aquae de hydria tua&#x201d;.</span>
    <span class="versiculo"><sup>18</sup> Quae respondit: &#x201c;Bibe, domine mi&#x201d;. Celeriterque deposuit hydriam super ulnam suam et dedit ei potum.</span>
    <span class="versiculo"><sup>19</sup> Cumque ille bibisset, adiecit: &#x201c;Quin et camelis tuis hauriam aquam, donec cuncti bibant&#x201d;.</span>
    <span class="versiculo"><sup>20</sup> Effundensque hydriam in canalibus recurrit ad puteum, ut hauriret aquam; et haustam omnibus camelis dedit.</span>
    <span class="versiculo"><sup>21</sup> Ille autem contemplabatur eam tacitus, scire volens utrum prosperum fecisset iter suum Dominus an non.</span>
    <span class="versiculo"><sup>22</sup> Postquam ergo biberunt cameli, protulit vir anulum aureum pondo dimidii sicli pro naribus et duas armillas pro manibus eius pondo siclorum decem;</span>
    <span class="versiculo"><sup>23</sup> dixitque: &#x201c;Cuius es filia? lndica mihi. Est in domo patris tui locus nobis ad pernoctandum?&#x201d;.</span>
    <span class="versiculo"><sup>24</sup> Quae respondit: &#x201c;Filia Bathuelis sum filii Melchae, quem peperit Nachor&#x201d;.</span>
    <span class="versiculo"><sup>25</sup> Et addidit dicens: &#x201c;Palearum quoque et pabuli plurimum est apud nos et locus ad pernoctandum&#x201d;.</span>
    <span class="versiculo"><sup>26</sup> Inclinavit se homo et adoravit Dominum</span>
    <span class="versiculo"><sup>27</sup> dicens: &#x201c;Benedictus Dominus, Deus domini mei Abraham, qui non abstulit misericordiam et veritatem suam a domino meo et recto itinere me perduxit in domum fratris domini mei&#x201d;.</span>
    <span class="versiculo"><sup>28</sup> Cucurrit itaque puella et nuntiavit in domum matris suae omnia, quae evenerant.</span>
    <span class="versiculo"><sup>29</sup> Habebat autem Rebecca fratrem nomine Laban, qui festinus egressus est ad hominem, ubi erat fons.</span>
    <span class="versiculo"><sup>30</sup> Cumque vidisset anulum in naribus et armillas in manibus sororis suae et audisset cuncta verba referentis: &#x201c;Haec locutus est mihi homo&#x201d;, venit ad virum, qui stabat iuxta camelos et prope fontem aquae;</span>
    <span class="versiculo"><sup>31</sup> dixitque ad eum: &#x201c;Ingredere, benedicte Domini, cur foris stas? Praeparavi domum et locum camelis&#x201d;.</span>
    <span class="versiculo"><sup>32</sup> Et introduxit eum in hospitium ac destravit camelos; deditque paleas et pabulum camelis et aquam ad lavandos pedes eius et virorum, qui venerant cum eo.</span>
    <span class="versiculo"><sup>33</sup> Et apposuit in conspectu eius panem. Qui ait: &#x201c;Non comedam, donec loquar sermones meos&#x201d;. Respondit: &#x201c;Loquere&#x201d;.</span>
    <span class="versiculo"><sup>34</sup> At ille: &#x201c;Servus, inquit, Abraham sum;</span>
    <span class="versiculo"><sup>35</sup> et Dominus benedixit domino meo valde, magnificatusque est; et dedit ei oves et boves, argentum et aurum, servos et ancillas, camelos et asinos.</span>
    <span class="versiculo"><sup>36</sup> Et peperit Sara uxor domini mei filium domino meo in senectute sua; deditque illi omnia, quae habuerat.</span>
    <span class="versiculo"><sup>37</sup> Et adiuravit me dominus meus dicens: &quot;Non accipies uxorem filio meo de filiabus Chananaeorum, in quorum terra habito;</span>
    <span class="versiculo"><sup>38</sup> sed ad domum patris mei perges et de cognatione mea accipies uxorem filio meo&quot;.</span>
    <span class="versiculo"><sup>39</sup> Ego vero respondi domino meo: Quid, si noluerit venire mecum mulier?</span>
    <span class="versiculo"><sup>40</sup> &quot;Dominus, ait, in cuius conspectu ambulo, mittet angelum suum tecum et diriget viam tuam; accipiesque uxorem filio meo de cognatione mea et de domo patris mei.</span>
    <span class="versiculo"><sup>41</sup> Innocens eris a maledictione mea, cum veneris ad propinquos meos, et non dederint tibi; tunc innocens eris a maledictione mea&quot;.</span>
    <span class="versiculo"><sup>42</sup> Veni ergo hodie ad fontem et dixi: Domine, Deus domini mei Abraham, si direxisti viam meam, in qua nunc ambulo,</span>
    <span class="versiculo"><sup>43</sup> ecce sto iuxta fontem aquae; et virgo, quae egredietur ad hauriendam aquam, audierit a me: &quot;Da mihi pauxillum aquae ad bibendum ex hydria tua&quot;;</span>
    <span class="versiculo"><sup>44</sup> et dixerit mihi: &quot;Et tu bibe, et camelis tuis hauriam&quot;, ipsa est mulier, quam praeparavit Dominus filio domini mei.</span>
    <span class="versiculo"><sup>45</sup> Dum haec tacitus mecum volverem, apparuit Rebecca veniens cum hydria, quam portabat in scapula; descenditque ad fontem et hausit aquam. Et aio ad eam: Da mihi paululum bibere.</span>
    <span class="versiculo"><sup>46</sup> Quae festina deposuit hydriam de umero et dixit mihi: &quot;Et tu bibe, et camelis tuis potum tribuam&quot;. Bibi, et adaquavit camelos.</span>
    <span class="versiculo"><sup>47</sup> Interrogavique eam et dixi: Cuius es filia? Quae respondit: &quot;Filia Bathuelis sum filii Nachor, quem peperit illi Melcha&quot;.
Suspendi itaque anulum in naribus eius et armillas posui in manibus eius.</span>
    <span class="versiculo"><sup>48</sup> Pronusque adoravi Dominum benedicens Domino, Deo domini mei Abraham, qui perduxit me recto itinere, ut sumerem filiam fratris domini mei filio eius.</span>
    <span class="versiculo"><sup>49</sup> Quam ob rem, si facitis misericordiam et veritatem cum domino meo, indicate mihi; sin autem aliud placet, et hoc dicite mihi, ut vadam ad dexteram sive ad sinistram&#x201d;.</span>
    <span class="versiculo"><sup>50</sup> Responderunt Laban et Bathuel: &#x201c;A Domino egressus est sermo; non possumus extra placitum eius quidquam aliud loqui tecum.</span>
    <span class="versiculo"><sup>51</sup> En Rebecca coram te est; tolle eam et proficiscere, et sit uxor filii domini tui, sicut locutus est Dominus&#x201d;.</span>
    <span class="versiculo"><sup>52</sup> Quod cum audisset puer Abraham, procidens adoravit in terram Dominum.</span>
    <span class="versiculo"><sup>53</sup> Prolatisque vasis argenteis et aureis ac vestibus, dedit ea Rebeccae; res pretiosas dedit fratri eius et matri.</span>
    <span class="versiculo"><sup>54</sup> Tunc comederunt et biberunt ipse et viri, qui erant cum eo, et pernoctaverunt ibi.
Surgens autem mane locutus est puer: &#x201c;Dimittite me, ut vadam ad dominum meum&#x201d;.</span>
    <span class="versiculo"><sup>55</sup> Responderuntque frater eius et mater: &#x201c;Maneat puella saltem decem dies apud nos et postea proficiscetur&#x201d;.</span>
    <span class="versiculo"><sup>56</sup> &#x201c;Nolite, ait, me retinere, quia Dominus direxit viam meam; dimittite me, ut pergam ad dominum meum&#x201d;.</span>
    <span class="versiculo"><sup>57</sup> Dixerunt: &#x201c;Vocemus puellam et quaeramus ipsius voluntatem&#x201d;.</span>
    <span class="versiculo"><sup>58</sup> Cumque vocata venisset, sciscitati sunt: &#x201c;Vis ire cum homine isto?&#x201d;. Quae ait: &#x201c;Vadam&#x201d;.</span>
    <span class="versiculo"><sup>59</sup> Dimiserunt ergo Rebeccam sororem eorum et nutricem illius servumque Abraham et comites eius,</span>
    <span class="versiculo"><sup>60</sup> imprecantes prospera sorori suae atque dicentes:
&#x201c;Soror nostra es,
crescas in mille milia,
et possideat semen tuum
portas inimicorum suorum!&#x201d;.</span>
    <span class="versiculo"><sup>61</sup> Igitur surrexit Rebecca et puellae illius et, ascensis camelis, secutae sunt virum; sumpsitque servus Rebeccam et abiit.</span>
    <span class="versiculo"><sup>62</sup> Isaac autem venerat a regione putei Lahairoi et habitabat in terra Nageb.</span>
    <span class="versiculo"><sup>63</sup> Et egressus est Isaac ad lamentandum in agro, inclinata iam die. Cumque levasset oculos, vidit camelos venientes.</span>
    <span class="versiculo"><sup>64</sup> Rebecca quoque levavit oculos et vidit Isaac; descenditque de camelo</span>
    <span class="versiculo"><sup>65</sup> et ait ad puerum: &#x201c;Quis est ille homo, qui venit per agrum in occursum nobis?&#x201d;. Dixitque ei: &#x201c;Ipse est dominus meus&#x201d;. At illa tollens cito velum operuit se.</span>
    <span class="versiculo"><sup>66</sup> Servus autem cuncta, quae gesserat, narravit Isaac;</span>
    <span class="versiculo"><sup>67</sup> qui introduxit eam in tabernaculum Sarae matris suae et accepit Rebeccam uxorem; et dilexit eam et consolatus est a morte matris suae.</span>
</div>
