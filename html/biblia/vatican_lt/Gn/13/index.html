<div>
	<span class="capitulo">13</span>
	<span class="versiculo"><sup>1</sup> Ascendit ergo Abram de Aegypto ipse et uxor eius et omnia, quae habebat, et Lot cum eo ad Nageb.</span>
	<span class="versiculo"><sup>2</sup> Abram autem erat dives valde in pecoribus, argento et auro.</span>
	<span class="versiculo"><sup>3</sup> Et profectus est de mansione in mansionem a Nageb in Bethel usque ad locum, ubi prius fixerat tabernaculum inter Bethel et Hai,</span>
	<span class="versiculo"><sup>4</sup> in loco altaris, quod fecerat prius, et invocavit ibi nomen Domini.</span>
	<span class="versiculo"><sup>5</sup> Sed et Lot, qui ibat cum Abram, fuerunt greges ovium et armenta et tabernacula;</span>
	<span class="versiculo"><sup>6</sup> nec poterat eos capere terra, ut habitarent simul: erat quippe substantia eorum multa, et nequibant habitare communiter.</span>
	<span class="versiculo"><sup>7</sup> Unde et facta est rixa inter pastores gregum Abram et pastores gregum Lot. Eo autem tempore Chananaeus et Pherezaeus habitabant in illa terra.</span>
	<span class="versiculo"><sup>8</sup> Dixit ergo Abram ad Lot: &#x201c;Ne, quaeso, sit iurgium inter me et te et inter pastores meos et pastores tuos: fratres enim sumus.</span>
	<span class="versiculo"><sup>9</sup> Nonne universa terra coram te est? Recede a me, obsecro: si ad sinistram ieris, ego dexteram tenebo; si tu dexteram elegeris, ego ad sinistram pergam&#x201d;.</span>
	<span class="versiculo"><sup>10</sup> Elevatis itaque Lot oculis, vidit omnem circa regionem Iordanis, quae universa irrigabatur, antequam subverteret Dominus Sodomam et Gomorram, sicut paradisus Domini et sicut Aegyptus usque in Segor.</span>
	<span class="versiculo"><sup>11</sup> Elegitque sibi Lot omnem regionem circa Iordanem et recessit ad orientem; divisique sunt alterutrum a fratre suo.</span>
	<span class="versiculo"><sup>12</sup> Abram habitavit in terra Chanaan; Lot vero moratus est in oppidis, quae erant circa Iordanem, et tabernacula movit usque ad Sodomam.</span>
	<span class="versiculo"><sup>13</sup> Homines autem Sodomitae pessimi erant et peccatores coram Domino nimis.</span>
	<span class="versiculo"><sup>14</sup> Dixitque Dominus ad Abram, postquam divisus est Lot ab eo: &#x201c;Leva oculos tuos et vide a loco, in quo nunc es, ad aquilonem et ad meridiem, ad orientem et ad occidentem:</span>
	<span class="versiculo"><sup>15</sup> omnem terram, quam conspicis, tibi dabo et semini tuo usque in sempiternum;</span>
	<span class="versiculo"><sup>16</sup> faciamque semen tuum sicut pulverem terrae: si quis potest hominum numerare pulverem terrae, semen quoque tuum numerare poterit.</span>
	<span class="versiculo"><sup>17</sup> Surge et perambula terram in longitudine et in latitudine sua, quia tibi daturus sum eam&#x201d;.</span>
	<span class="versiculo"><sup>18</sup> Movens igitur tabernaculum suum, Abram venit et habitavit iuxta Quercus Mambre, quae sunt in Hebron, aedificavitque ibi altare Domino.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
