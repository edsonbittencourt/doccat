<div>
	<span class="capitulo">8</span>
	<span class="versiculo"><sup>1</sup> Recordatus autem Deus Noe cunctorumque animantium et omnium iumentorum, quae erant cum eo in arca, adduxit spiritum super terram, et imminutae sunt aquae.</span>
	<span class="versiculo"><sup>2</sup> Et clausi sunt fontes abyssi et cataractae caeli, et prohibitae sunt pluviae de caelo.</span>
	<span class="versiculo"><sup>3</sup> Reversaeque sunt aquae de terra euntes et redeuntes et coeperunt minui post centum quinquaginta dies.</span>
	<span class="versiculo"><sup>4</sup> Requievitque arca mense septimo, decima septima die mensis super montes Ararat.</span>
	<span class="versiculo"><sup>5</sup> At vero aquae ibant et decrescebant usque ad decimum mensem; decimo enim mense, prima die mensis, apparuerunt cacumina montium.</span>
	<span class="versiculo"><sup>6</sup> Cumque transissent quadraginta dies, aperiens Noe fenestram arcae, quam fecerat, dimisit corvum;</span>
	<span class="versiculo"><sup>7</sup> qui egrediebatur exiens et rediens, donec siccarentur aquae super terram.</span>
	<span class="versiculo"><sup>8</sup> Emisit quoque columbam a se, ut videret si iam cessassent aquae super faciem terrae.</span>
	<span class="versiculo"><sup>9</sup> Quae, cum non invenisset, ubi requiesceret pes eius, reversa est ad eum in arcam; aquae enim erant super universam terram. Extenditque manum et apprehensam intulit in arcam.</span>
	<span class="versiculo"><sup>10</sup> Exspectatis autem ultra septem diebus aliis, rursum dimisit columbam ex arca.</span>
	<span class="versiculo"><sup>11</sup> At illa venit ad eum ad vesperam portans ramum olivae virentibus foliis in ore suo. Intellexit ergo Noe quod cessassent aquae super terram.</span>
	<span class="versiculo"><sup>12</sup> Exspectavitque nihilominus septem alios dies; et emisit columbam, quae non est reversa ultra ad eum.</span>
	<span class="versiculo"><sup>13</sup> Igitur sescentesimo primo anno, primo mense, prima die mensis, siccatae sunt aquae super terram; et aperiens Noe tectum arcae, et ecce aspexit viditque quod exsiccata erat superficies terrae.</span>
	<span class="versiculo"><sup>14</sup> Mense secundo, septima et vicesima die mensis, arefacta est terra.</span>
	<span class="versiculo"><sup>15</sup> Locutus est autem Deus ad Noe dicens:</span>
	<span class="versiculo"><sup>16</sup> &#x201c;Egredere de arca tu et uxor tua, filii tui et uxores filiorum tuorum tecum.</span>
	<span class="versiculo"><sup>17</sup> Cuncta animantia, quae sunt apud te ex omni carne, tam in volatilibus quam in pecoribus et in universis reptilibus, quae reptant super terram, educ tecum, ut pullulent super terram et crescant et multiplicentur super eam&#x201d;.</span>
	<span class="versiculo"><sup>18</sup> Egressus est ergo Noe et filii eius, uxor illius et uxores filiorum eius cum eo.</span>
	<span class="versiculo"><sup>19</sup> Sed et omnia animantia, iumenta, volatilia et reptilia, quae reptant super terram, secundum genus suum egressa sunt de arca.</span>
	<span class="versiculo"><sup>20</sup> Aedificavit autem Noe altare Domino; et tollens de cunctis pecoribus mundis et volucribus mundis obtulit holocausta super altare.</span>
	<span class="versiculo"><sup>21</sup> Odoratusque est Dominus odorem suavitatis et locutus est Dominus ad cor suum: &#x201c;Nequaquam ultra maledicam terrae propter homines, quia cogitatio humani cordis in malum prona est ab adulescentia sua. Non igitur ultra percutiam omnem animam viventem, sicut feci.</span>
	<span class="versiculo"><sup>22</sup> Cunctis diebus terrae, sementis et messis, frigus et aestus, aestas et hiems, dies et nox non requiescent&#x201d;.</span>
</div>
