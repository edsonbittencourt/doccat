<div>
	<span class="capitulo">9</span>
	<span class="versiculo"><sup>1</sup> Benedixitque Deus Noe et filiis eius et dixit ad eos: &#x201c;Crescite et multiplicamini et implete terram.</span>
	<span class="versiculo"><sup>2</sup> Et terror vester ac tremor sit super cuncta animalia terrae et super omnes volucres caeli cum universis, quae moventur super terram; omnes pisces maris manui vestrae traditi sunt.</span>
	<span class="versiculo"><sup>3</sup> Omne, quod movetur et vivit, erit vobis in cibum; quasi holera virentia tradidi vobis omnia,</span>
	<span class="versiculo"><sup>4</sup> excepto quod carnem cum anima, quae est in sanguine, non comedetis.</span>
	<span class="versiculo"><sup>5</sup> Sanguinem enim animarum vestrarum requiram de manu cunctarum bestiarum; et de manu hominis, de manu viri fratris eius requiram animam hominis.</span>
	<span class="versiculo"><sup>6</sup> Quicumque effuderit humanum sanguinem,
per hominem fundetur sanguis illius;
ad imaginem quippe Dei
factus est homo.</span>
	<span class="versiculo"><sup>7</sup> Vos autem crescite et multiplicamini et pullulate super terram et dominamini ei&#x201d;.</span>
	<span class="versiculo"><sup>8</sup> Haec quoque dixit Deus ad Noe et ad filios eius cum eo:</span>
	<span class="versiculo"><sup>9</sup> &#x201c;Ecce ego statuam pactum meum vobiscum et cum semine vestro post vos</span>
	<span class="versiculo"><sup>10</sup> et ad omnem animam viventem, quae est vobiscum tam in volucribus quam in iumentis et in omnibus bestiis terrae, quae sunt vobiscum, cunctis, quae egressa sunt de arca, universis bestiis terrae.</span>
	<span class="versiculo"><sup>11</sup> Statuam pactum meum vobiscum; et nequaquam ultra interficietur omnis caro aquis diluvii, neque erit deinceps diluvium dissipans terram&#x201d;.</span>
	<span class="versiculo"><sup>12</sup> Dixitque Deus: &#x201c;Hoc signum foederis, quod do inter me et vos et ad omnem animam viventem, quae est vobiscum, in generationes sempiternas:</span>
	<span class="versiculo"><sup>13</sup> arcum meum ponam in nubibus, et erit signum foederis inter me et inter terram.</span>
	<span class="versiculo"><sup>14</sup> Cumque obduxero nubibus caelum, apparebit arcus meus in nubibus,</span>
	<span class="versiculo"><sup>15</sup> et recordabor foederis mei vobiscum et cum omni anima vivente, quae carnem vegetat; et non erunt ultra aquae diluvii ad delendum universam carnem.</span>
	<span class="versiculo"><sup>16</sup> Eritque arcus in nubibus, et videbo illum et recordabor foederis sempiterni, quod pactum est inter Deum et omnem animam viventem universae carnis, quae est super terram&#x201d;.</span>
	<span class="versiculo"><sup>17</sup> Dixitque Deus ad Noe: &#x201c;Hoc erit signum foederis, quod constitui inter me et omnem carnem super terram&#x201d;.</span>
	<span class="versiculo"><sup>18</sup> Erant ergo filii Noe, qui egressi sunt de arca, Sem, Cham et Iapheth. Porro Cham ipse est pater Chanaan.</span>
	<span class="versiculo"><sup>19</sup> Tres isti filii sunt Noe, et ab his disseminatum est omne hominum genus super universam terram.</span>
	<span class="versiculo"><sup>20</sup> Coepitque Noe agricola plantare vineam;</span>
	<span class="versiculo"><sup>21</sup> bibensque vinum inebriatus est et nudatus in tabernaculo suo.</span>
	<span class="versiculo"><sup>22</sup> Quod cum vidisset Cham pater Chanaan, verenda scilicet patris sui esse nudata, nuntiavit duobus fratribus suis foras.</span>
	<span class="versiculo"><sup>23</sup> At vero Sem et Iapheth pallium imposuerunt umeris suis et incedentes retrorsum operuerunt verecunda patris sui, faciesque eorum aversae erant, et patris virilia non viderunt.</span>
	<span class="versiculo"><sup>24</sup> Evigilans autem Noe ex vino, cum didicisset, quae fecerat ei filius suus minor,</span>
	<span class="versiculo"><sup>25</sup> ait:
Maledictus Chanaan!
Servus servorum erit fratribus suis&#x201d;.</span>
	<span class="versiculo"><sup>26</sup> Dixitque:
Benedictus Dominus Deus Sem!
Sitque Chanaan servus eius.</span>
	<span class="versiculo"><sup>27</sup> Dilatet Deus Iapheth,
et habitet in tabernaculis Sem,
sitque Chanaan servus eius&#x201d;.</span>
	<span class="versiculo"><sup>28</sup> Vixit autem Noe post diluvium trecentis quinquaginta annis.</span>
	<span class="versiculo"><sup>29</sup> Et impleti sunt omnes dies eius nongentorum quinquaginta annorum, et mortuus est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
