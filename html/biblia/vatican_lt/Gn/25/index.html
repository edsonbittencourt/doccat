<div>
    <span class="capitulo">25</span>
    <span class="versiculo"><sup>1</sup> Abraham vero aliam duxit uxorem nomine Ceturam,</span>
    <span class="versiculo"><sup>2</sup> quae peperit ei Zamran et Iecsan et Madan et Madian et Iesboc et Sue.</span>
    <span class="versiculo"><sup>3</sup> Iecsan quoque genuit Saba et Dedan. Filii Dedan fuerunt Assurim et Latusim et Loommim.</span>
    <span class="versiculo"><sup>4</sup> At vero ex Madian ortus est Epha et Opher et Henoch et Abida et Eldaa. Omnes hi filii Ceturae.</span>
    <span class="versiculo"><sup>5</sup> Deditque Abraham cuncta, quae possederat, Isaac;</span>
    <span class="versiculo"><sup>6</sup> filiis autem concubinarum suarum largitus est munera et separavit eos ab Isaac filio suo, dum adhuc ipse viveret, ad plagam orientalem.</span>
    <span class="versiculo"><sup>7</sup> Fuerunt autem dies vitae Abrahae centum septuaginta quinque anni.</span>
    <span class="versiculo"><sup>8</sup> Et deficiens mortuus est Abraham in senectute bona provectaeque aetatis et plenus dierum congregatusque est ad populum suum.</span>
    <span class="versiculo"><sup>9</sup> Et sepelierunt eum Isaac et Ismael filii sui in spelunca Machpela, quae sita est in agro Ephron filii Seor Hetthaei e regione Mambre,</span>
    <span class="versiculo"><sup>10</sup> quem emerat a filiis Heth. Ibi sepultus est ipse et Sara uxor eius.</span>
    <span class="versiculo"><sup>11</sup> Et post obitum illius benedixit Deus Isaac filio eius, qui habitabat iuxta puteum Lahairoi.</span>
    <span class="versiculo"><sup>12</sup> Hae sunt generationes Ismael filii Abrahae, quem peperit ei Agar Aegyptia famula Sarae.</span>
    <span class="versiculo"><sup>13</sup> Et haec nomina filiorum Ismael in vocabulis et generationibus suis: primogenitus Ismaelis Nabaioth, dein Cedar et Adbeel et Mabsam,</span>
    <span class="versiculo"><sup>14</sup> Masma quoque et Duma et Massa,</span>
    <span class="versiculo"><sup>15</sup> Hadad et Thema, Iethur et Naphis et Cedma.</span>
    <span class="versiculo"><sup>16</sup> Isti sunt filii Ismaelis, et haec nomina eorum per vicos et mansiones eorum: duodecim principes tribuum suarum.</span>
    <span class="versiculo"><sup>17</sup> Et facti sunt anni vitae Ismaelis centum triginta septem; deficiens mortuus est et appositus ad populum suum.</span>
    <span class="versiculo"><sup>18</sup> Habitaverunt autem ab Hevila usque Sur, quae respicit Aegyptum introeuntibus Assyriam. In faciem cunctorum fratrum suorum obiit.</span>
    <span class="versiculo"><sup>19</sup> Hae sunt generationes Isaac filii Abraham: Abraham genuit Isaac;</span>
    <span class="versiculo"><sup>20</sup> qui, cum quadraginta esset annorum, duxit uxorem Rebeccam filiam Bathuelis Aramaei de Paddanaram, sororem Laban Aramaei.</span>
    <span class="versiculo"><sup>21</sup> Deprecatusque est Isaac Dominum pro uxore sua, eo quod esset sterilis. Qui exaudivit eum et dedit conceptum Rebeccae.</span>
    <span class="versiculo"><sup>22</sup> Sed collidebantur in utero eius parvuli. Quae ait: &#x201c;Si sic est, cur mihi?&#x201d;. Perrexitque, ut consuleret Dominum.</span>
    <span class="versiculo"><sup>23</sup> Qui respondens ait:
&#x201c;Duae gentes sunt in utero tuo,
et duo populi ex ventre tuo dividentur;
populusque populum superabit,
et maior serviet minori&#x201d;.</span>
    <span class="versiculo"><sup>24</sup> Iam tempus pariendi venerat, et ecce gemini in utero eius.</span>
    <span class="versiculo"><sup>25</sup> Qui primus egressus est rufus erat et totus quasi pallium pilosum; vocatumque est nomen eius Esau. Postea frater eius egrediens plantam Esau tenebat manu, et idcirco appellatum est nomen eius Iacob.</span>
    <span class="versiculo"><sup>26</sup> Sexagenarius erat Isaac, quando nati sunt parvuli.</span>
    <span class="versiculo"><sup>27</sup> Quibus adultis, factus est Esau vir gnarus venandi et homo agrestis; Iacob autem vir compositus et habitans in tabernaculis.</span>
    <span class="versiculo"><sup>28</sup> Isaac amabat Esau, eo quod de venationibus illius libenter vesceretur; et Rebecca diligebat Iacob.</span>
    <span class="versiculo"><sup>29</sup> Coxit autem Iacob pulmentum; ad quem, cum venisset Esau de agro lassus,</span>
    <span class="versiculo"><sup>30</sup> ait: &#x201c;Da mihi de coctione hac rufa, quia oppido lassus sum&#x201d;. Quam ob causam vocatum est nomen eius Edom (id est Rufus).</span>
    <span class="versiculo"><sup>31</sup> Cui dixit Iacob: &#x201c;Vende mihi prius primogenita tua&#x201d;.</span>
    <span class="versiculo"><sup>32</sup> Ille respondit: &#x201c;En morior; quid mihi proderunt primogenita?&#x201d;.</span>
    <span class="versiculo"><sup>33</sup> Ait Iacob: &#x201c;Iura ergo mihi&#x201d;. Iuravit et vendidit primogenita.</span>
    <span class="versiculo"><sup>34</sup> Et sic, accepto pane et lentis edulio, comedit et bibit; surrexit et abiit parvipendens quod primogenita vendidisset.</span>
</div>
