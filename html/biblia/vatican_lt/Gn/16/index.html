<div>
	<span class="capitulo">16</span>
	<span class="versiculo"><sup>1</sup> Sarai autem uxor Abram non genuerat ei liberos; sed habens ancillam Aegyptiam nomine Agar,</span>
	<span class="versiculo"><sup>2</sup> dixit marito suo: &#x201c;Ecce conclusit me Dominus, ne parerem; ingredere ad ancillam meam, si forte saltem ex illa suscipiam filios&#x201d;. Cumque ille acquiesceret deprecanti,</span>
	<span class="versiculo"><sup>3</sup> tulit Agar Aegyptiam ancillam suam post annos decem quam habitare coeperant in terra Chanaan, et dedit eam viro suo uxorem.</span>
	<span class="versiculo"><sup>4</sup> Qui ingressus est ad eam. At illa concepisse se videns despexit dominam suam.</span>
	<span class="versiculo"><sup>5</sup> Dixitque Sarai ad Abram: &#x201c;Inique agis contra me; ego dedi ancillam meam in sinum tuum, quae videns quod conceperit, despectui me habet. Iudicet Dominus inter me et te&#x201d;.</span>
	<span class="versiculo"><sup>6</sup> Cui respondens Abram: &#x201c;Ecce, ait, ancilla tua in manu tua est; utere ea, ut libet&#x201d;. Affligente igitur eam Sarai, aufugit ab ea.</span>
	<span class="versiculo"><sup>7</sup> Cumque invenisset illam angelus Domini iuxta fontem aquae in deserto, ad fontem in via Sur,</span>
	<span class="versiculo"><sup>8</sup> dixit: &#x201c; Agar, ancilla Sarai, unde venis et quo vadis? &#x201d;. Quae respondit: &#x201c; A facie Sarai dominae meae ego fugio &#x201d;.</span>
	<span class="versiculo"><sup>9</sup> Dixitque ei angelus Domini: &#x201c; Revertere ad dominam tuam et humiliare sub manibus ipsius &#x201d;.</span>
	<span class="versiculo"><sup>10</sup> Et dixit ei angelus Domini: &#x201c; Multiplicans multiplicabo semen tuum, et non numerabitur prae multitudine &#x201d;.</span>
	<span class="versiculo"><sup>11</sup> Et dixit ei angelus Domini:
&#x201c; Ecce, concepisti et paries filium
vocabisque nomen eius Ismael,
eo quod audierit Dominus afflictionem tuam.</span>
	<span class="versiculo"><sup>12</sup> Hic erit homo onagro similis;
manus eius contra omnes,
et manus omnium contra eum;
et e regione universorum fratrum suorum figet tabernacula &#x201d;.</span>
	<span class="versiculo"><sup>13</sup> Vocavit autem nomen Domini, qui loquebatur ad eam: &#x201c; Tu Deus, qui vidisti me &#x201d;. Dixit enim: &#x201c; Profecto hic vidi posteriora videntis me &#x201d;.</span>
	<span class="versiculo"><sup>14</sup> Propterea appellatur puteus ille Lahairoi (id est Viventis et Videntis me); ipse est inter Cades et Barad.</span>
	<span class="versiculo"><sup>15</sup> Peperitque Agar Abrae filium; qui vocavit nomen filii sui, quem pepererat Agar, Ismael.</span>
	<span class="versiculo"><sup>16</sup> Octoginta et sex annorum erat Abram, quando peperit ei Agar Ismaelem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
