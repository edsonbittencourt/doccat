<div>
	<span class="capitulo">3</span>
	<span class="versiculo"><sup>1</sup> Et serpens erat callidior cunctis animantibus agri, quae fecerat Dominus Deus. Qui dixit ad mulierem: &#x201c;Verene praecepit vobis Deus, ut non comederetis de omni ligno paradisi?&#x201d;.</span>
	<span class="versiculo"><sup>2</sup> Cui respondit mulier: &#x201c;De fructu lignorum, quae sunt in paradiso, vescimur;</span>
	<span class="versiculo"><sup>3</sup> de fructu vero ligni, quod est in medio paradisi, praecepit nobis Deus, ne comederemus et ne tangeremus illud, ne moriamur&#x201d;.</span>
	<span class="versiculo"><sup>4</sup> Dixit autem serpens ad mulierem: &#x201c;Nequaquam morte moriemini!</span>
	<span class="versiculo"><sup>5</sup> Scit enim Deus quod in quocumque die comederitis ex eo, aperientur oculi vestri, et eritis sicut Deus scientes bonum et malum&#x201d;.</span>
	<span class="versiculo"><sup>6</sup> Vidit igitur mulier quod bonum esset lignum ad vescendum et pulchrum oculis et desiderabile esset lignum ad intellegendum; et tulit de fructu illius et comedit deditque etiam viro suo secum, qui comedit.</span>
	<span class="versiculo"><sup>7</sup> Et aperti sunt oculi amborum. Cumque cognovissent esse se nudos, consuerunt folia ficus et fecerunt sibi perizomata.</span>
	<span class="versiculo"><sup>8</sup> Et cum audissent vocem Domini Dei deambulantis in paradiso ad auram post meridiem, abscondit se Adam et uxor eius a facie Domini Dei in medio ligni paradisi.</span>
	<span class="versiculo"><sup>9</sup> Vocavitque Dominus Deus Adam et dixit ei: &#x201c;Ubi es?&#x201d;.</span>
	<span class="versiculo"><sup>10</sup> Qui ait: &#x201c;Vocem tuam audivi in paradiso et timui eo quod nudus essem et abscondi me&#x201d;.</span>
	<span class="versiculo"><sup>11</sup> Cui dixit: &#x201c;Quis enim indicavit tibi quod nudus esses, nisi quod ex ligno, de quo tibi praeceperam, ne comederes, comedisti?&#x201d;.</span>
	<span class="versiculo"><sup>12</sup> Dixitque Adam: &#x201c;Mulier, quam dedisti sociam mihi, ipsa dedit mihi de ligno, et comedi&#x201d;.</span>
	<span class="versiculo"><sup>13</sup> Et dixit Dominus Deus ad mulierem: &#x201c;Quid hoc fecisti?&#x201d;. Quae respondit: &#x201c;Serpens decepit me, et comedi&#x201d;.</span>
	<span class="versiculo"><sup>14</sup> Et ait Dominus Deus ad serpentem:
&#x201c;Quia fecisti hoc, maledictus es
inter omnia pecora
et omnes bestias agri!
Super pectus tuum gradieris
et pulverem comedes cunctis
diebus vitae tuae.</span>
	<span class="versiculo"><sup>15</sup> Inimicitias ponam inter te et mulierem
et semen tuum et semen illius;
ipsum conteret caput tuum,
et tu conteres calcaneum eius&#x201d;.</span>
	<span class="versiculo"><sup>16</sup> Mulieri dixit:
&#x201c;Multiplicabo aerumnas tuas
et conceptus tuos:
in dolore paries filios,
et ad virum tuum erit appetitus tuus,
ipse autem dominabitur tui&#x201d;.</span>
	<span class="versiculo"><sup>17</sup> Adae vero dixit: &#x201c;Quia audisti vocem uxoris tuae et comedisti de ligno, ex quo praeceperam tibi, ne comederes,
maledicta humus propter te!
In laboribus comedes ex ea
cunctis diebus vitae tuae.</span>
	<span class="versiculo"><sup>18</sup> Spinas et tribulos germinabit tibi,
et comedes herbas terrae;</span>
	<span class="versiculo"><sup>19</sup> in sudore vultus tui vesceris pane,
donec revertaris ad humum,
de qua sumptus es,
quia pulvis es et in pulverem reverteris&#x201d;.</span>
	<span class="versiculo"><sup>20</sup> Et vocavit Adam nomen uxoris suae Eva, eo quod mater esset cunctorum viventium.</span>
	<span class="versiculo"><sup>21</sup> Fecit quoque Dominus Deus Adae et uxori eius tunicas pelliceas et induit eos.</span>
	<span class="versiculo"><sup>22</sup> Et ait Dominus Deus: &#x201c;Ecce homo factus est quasi unus ex nobis, ut sciat bonum et malum; nunc ergo, ne mittat manum suam et sumat etiam de ligno vitae et comedat et vivat in aeternum!&#x201d;.</span>
	<span class="versiculo"><sup>23</sup> Emisit eum Dominus Deus de paradiso Eden, ut operaretur humum, de qua sumptus est.</span>
	<span class="versiculo"><sup>24</sup> Eiecitque hominem et collocavit ad orientem paradisi Eden cherubim et flammeum gladium atque versatilem ad custodiendam viam ligni vitae.</span>
</div>
