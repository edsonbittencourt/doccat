<div>
    <span class="capitulo">38</span>
    <span class="versiculo"><sup>1</sup> Eo tempore descendens Iudas a fratribus suis divertit ad virum Odollamitem nomine Hiram.</span>
    <span class="versiculo"><sup>2</sup> Viditque ibi filiam hominis Chananaei vocabulo Sue et, accepta uxore, ingressus est ad eam.</span>
    <span class="versiculo"><sup>3</sup> Quae concepit et peperit filium vocavitque nomen eius Her.</span>
    <span class="versiculo"><sup>4</sup> Rursumque concepto fetu, natum filium nominavit Onan.</span>
    <span class="versiculo"><sup>5</sup> Tertium quoque peperit, quem appellavit Sela. Ipsa autem erat in Chasib, quando peperit illum.</span>
    <span class="versiculo"><sup>6</sup> Dedit autem Iudas uxorem primogenito suo Her nomine Thamar.</span>
    <span class="versiculo"><sup>7</sup> Fuit quoque Her primogenitus Iudae nequam in conspectu Domini, et ab eo occisus est.</span>
    <span class="versiculo"><sup>8</sup> Dixit ergo Iudas ad Onan: &#x201c; Ingredere ad uxorem fratris tui et sociare illi, ut suscites semen fratri tuo &#x201d;.</span>
    <span class="versiculo"><sup>9</sup> Ille, sciens non sibi nasci hunc filium, introiens ad uxorem fratris sui semen fundebat in terram, ne proles fratris nomine nasceretur.</span>
    <span class="versiculo"><sup>10</sup> Et idcirco occidit et eum Dominus, quod rem detestabilem fecerat.</span>
    <span class="versiculo"><sup>11</sup> Quam ob rem dixit Iudas Thamar nurui suae: &#x201c; Esto vidua in domo patris tui, donec crescat Sela filius meus &#x201d;. Timebat, enim, ne et ipse moreretur sicut fratres eius. Quae abiit et habitavit in domo patris sui.</span>
    <span class="versiculo"><sup>12</sup> Evolutis autem multis diebus, mortua est filia Sue uxor Iudae. Qui, post luctum consolatione suscepta, ascendebat ad tonsores ovium suarum ipse et Hiras amicus suus Odollamites in Thamnam.</span>
    <span class="versiculo"><sup>13</sup> Nuntiatumque est Thamar quod socer illius ascenderet in Thamnam ad tondendas oves.</span>
    <span class="versiculo"><sup>14</sup> Quae, depositis viduitatis vestibus, cooperuit se velo et, mutato habitu, sedit in porta Enaim in via, quae ducit Thamnam; eo quod crevisset Sela, et non eum accepisset maritum.</span>
    <span class="versiculo"><sup>15</sup> Quam cum vidisset Iudas, suspicatus est esse meretricem; operuerat enim vultum suum.</span>
    <span class="versiculo"><sup>16</sup> Declinansque ad eam in via ait: &#x201c; Veni, coeam tecum &#x201d;; nesciebat enim quod nurus sua esset. Qua respondente: &#x201c; Quid mihi dabis, ut fruaris concubitu meo? &#x201d;,</span>
    <span class="versiculo"><sup>17</sup> dixit: &#x201c; Mittam tibi haedum de gregibus &#x201d;. Rursum illa dicente: &#x201c; Si dederis mihi arrabonem, donec mittas illum &#x201d;,</span>
    <span class="versiculo"><sup>18</sup> ait Iudas: &#x201c; Quid vis tibi pro arrabone dari? &#x201d;. Respondit: &#x201c; Sigillum tuum et funiculum et baculum, quem manu tenes &#x201d;. Et dedit ei. In coitu cum eo mulier concepit</span>
    <span class="versiculo"><sup>19</sup> et surgens abiit; depositoque velo, induta est viduitatis vestibus.</span>
    <span class="versiculo"><sup>20</sup> Misit autem Iudas haedum per amicum suum Odollamitem, ut reciperet pignus, quod dederat mulieri. Qui cum non invenisset eam,</span>
    <span class="versiculo"><sup>21</sup> interrogavit homines loci illius: &#x201c; Ubi est meretrix, quae sedebat in Enaim in via? &#x201d;. Respondentibus cunctis: &#x201c; Non fuit in loco isto meretrix &#x201d;,</span>
    <span class="versiculo"><sup>22</sup> reversus est ad Iudam et dixit ei: &#x201c; Non inveni eam; sed et homines loci illius dixerunt mihi numquam ibi sedisse scortum &#x201d;.</span>
    <span class="versiculo"><sup>23</sup> Ait Iudas: &#x201c; Habeat sibi; ne simus in ludibrium. Ego misi haedum, quem promiseram, et tu non invenisti eam &#x201d;.</span>
    <span class="versiculo"><sup>24</sup> Ecce autem post tres menses nuntiaverunt Iudae dicentes: &#x201c; Fornicata est Thamar nurus tua et gravida est ex fornicatione &#x201d;. Dixitque Iudas: &#x201c; Producite eam, ut comburatur &#x201d;.</span>
    <span class="versiculo"><sup>25</sup> Quae cum educeretur ad poenam, misit ad socerum suum dicens: &#x201c; De viro, cuius haec sunt, concepi; cognosce cuius sit sigillum et funiculus et baculus &#x201d;.</span>
    <span class="versiculo"><sup>26</sup> Qui, agnitis pignoribus, ait: &#x201c; Iustior me est, quia non tradidi eam Sela filio meo &#x201d;. Attamen ultra non cognovit illam.</span>
    <span class="versiculo"><sup>27</sup> Instante autem partu, apparuerunt gemini in utero; atque in ipsa effusione infantium unus protulit manum, in qua obstetrix ligavit coccinum dicens:</span>
    <span class="versiculo"><sup>28</sup> &#x201c; Iste egressus est prior &#x201d;.</span>
    <span class="versiculo"><sup>29</sup> Illo vero retrahente manum, egressus est frater eius; dixitque mulier: &#x201c; Qualem rupisti tibi rupturam? &#x201d;. Et ob hanc causam vocatum est nomen eius Phares (id est Ruptura).</span>
    <span class="versiculo"><sup>30</sup> Postea egressus est frater eius, in cuius manu erat coccinum; qui appellatus est Zara (id est Ortus solis).</span>
</div>
