<div>
	<span class="capitulo">1</span>
	<span class="versiculo"><sup>1</sup> In principio creavit Deus caelum et terram.</span>
	<span class="versiculo"><sup>2</sup> Terra autem erat inanis et vacua, et tenebrae super faciem abyssi, et spiritus Dei ferebatur super aquas.</span>
	<span class="versiculo"><sup>3</sup> Dixitque Deus: &#x201c;Fiat lux&#x201d;. Et facta est lux.</span>
	<span class="versiculo"><sup>4</sup> Et vidit Deus lucem quod esset bona et divisit Deus lucem ac tenebras.</span>
	<span class="versiculo"><sup>5</sup> Appellavitque Deus lucem Diem et tenebras Noctem. Factumque est vespere et mane, dies unus.</span>
	<span class="versiculo"><sup>6</sup> Dixit quoque Deus: &#x201c;Fiat firmamentum in medio aquarum et dividat aquas ab aquis&#x201d;.</span>
	<span class="versiculo"><sup>7</sup> Et fecit Deus firmamentum divisitque aquas, quae erant sub firmamento, ab his, quae erant super firmamentum. Et factum est ita.</span>
	<span class="versiculo"><sup>8</sup> Vocavitque Deus firmamentum Caelum. Et factum est vespere et mane, dies secundus.</span>
	<span class="versiculo"><sup>9</sup> Dixit vero Deus: &#x201c;Congregentur aquae, quae sub caelo sunt, in locum unum, et appareat arida&#x201d;. Factumque est ita.</span>
	<span class="versiculo"><sup>10</sup> Et vocavit Deus aridam Terram congregationesque aquarum appellavit Maria. Et vidit Deus quod esset bonum.</span>
	<span class="versiculo"><sup>11</sup> Et ait Deus: &#x201c;Germinet terra herbam virentem et herbam facientem semen et lignum pomiferum faciens fructum iuxta genus suum, cuius semen in semetipso sit super terram&#x201d;. Et factum est ita.</span>
	<span class="versiculo"><sup>12</sup> Et protulit terra herbam virentem et herbam afferentem semen iuxta genus suum lignumque faciens fructum, qui habet in semetipso sementem secundum speciem suam. Et vidit Deus quod esset bonum.</span>
	<span class="versiculo"><sup>13</sup> Et factum est vespere et mane, dies tertius.</span>
	<span class="versiculo"><sup>14</sup> Dixit autem Deus: &#x201c;Fiant luminaria in firmamento caeli, ut dividant diem ac noctem et sint in signa et tempora et dies et annos,</span>
	<span class="versiculo"><sup>15</sup> ut luceant in firmamento caeli et illuminent terram. Et factum est ita.</span>
	<span class="versiculo"><sup>16</sup> Fecitque Deus duo magna luminaria: luminare maius, ut praeesset diei, et luminare minus, ut praeesset nocti, et stellas.</span>
	<span class="versiculo"><sup>17</sup> Et posuit eas Deus in firmamento caeli, ut lucerent super terram</span>
	<span class="versiculo"><sup>18</sup> et praeessent diei ac nocti et dividerent lucem ac tenebras. Et vidit Deus quod esset bonum.</span>
	<span class="versiculo"><sup>19</sup> Et factum est vespere et mane, dies quartus.</span>
	<span class="versiculo"><sup>20</sup> Dixit etiam Deus: &#x201c;Pullulent aquae reptile animae viventis, et volatile volet super terram sub firmamento caeli&#x201d;.</span>
	<span class="versiculo"><sup>21</sup> Creavitque Deus cete grandia et omnem animam viventem atque motabilem, quam pullulant aquae secundum species suas, et omne volatile secundum genus suum. Et vidit Deus quod esset bonum;</span>
	<span class="versiculo"><sup>22</sup> benedixitque eis Deus dicens: &#x201c;Crescite et multiplicamini et replete aquas maris, avesque multiplicentur super terram &#x201d;.</span>
	<span class="versiculo"><sup>23</sup> Et factum est vespere et mane, dies quintus.</span>
	<span class="versiculo"><sup>24</sup> Dixit quoque Deus: &#x201c;Producat terra animam viventem in genere suo, iumenta et reptilia et bestias terrae secundum species suas&#x201d;. Factumque est ita.</span>
	<span class="versiculo"><sup>25</sup> Et fecit Deus bestias terrae iuxta species suas et iumenta secundum species suas et omne reptile terrae in genere suo. Et vidit Deus quod esset bonum.</span>
	<span class="versiculo"><sup>26</sup> Et ait Deus: &#x201c;Faciamus hominem ad imaginem et similitudinem nostram; et praesint piscibus maris et volatilibus caeli et bestiis universaeque terrae omnique reptili, quod movetur in terra&#x201d;.</span>
	<span class="versiculo"><sup>27</sup> Et creavit Deus hominem ad imaginem suam;
ad imaginem Dei creavit illum;
masculum et feminam creavit eos.</span>
	<span class="versiculo"><sup>28</sup> Benedixitque illis Deus et ait illis Deus: &#x201c;Crescite et multiplicamini et replete terram et subicite eam et dominamini piscibus maris et volatilibus caeli et universis animantibus, quae moventur super terram&#x201d;.</span>
	<span class="versiculo"><sup>29</sup> Dixitque Deus: &#x201c;Ecce dedi vobis omnem herbam afferentem semen super terram et universa ligna, quae habent in semetipsis fructum ligni portantem sementem, ut sint vobis in escam</span>
	<span class="versiculo"><sup>30</sup> et cunctis animantibus terrae omnique volucri caeli et universis, quae moventur in terra et in quibus est anima vivens, omnem herbam virentem ad vescendum&#x201d;. Et factum est ita.</span>
	<span class="versiculo"><sup>31</sup> Viditque Deus cuncta, quae fecit, et ecce erant valde bona. Et factum est vespere et mane, dies sextus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
