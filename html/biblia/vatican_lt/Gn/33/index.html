<div>
	<span class="capitulo">33</span>
	<span class="versiculo"><sup>1</sup> Elevans autem Iacob oculos suos vidit venientem Esau et cum eo quadringentos viros; divisitque filios Liae et Rachel ambarumque famularum.</span>
	<span class="versiculo"><sup>2</sup> Et posuit utramque ancillam et liberos earum in principio, Liam vero et filios eius in secundo loco, Rachel autem et Ioseph novissimos.</span>
	<span class="versiculo"><sup>3</sup> Et ipse praegrediens adoravit pronus in terram septies, donec appropinquaret ad fratrem suum.</span>
	<span class="versiculo"><sup>4</sup> Currens itaque Esau obviam fratri suo amplexatus est eum; stringensque collum eius osculatus est eum, et fleverunt.</span>
	<span class="versiculo"><sup>5</sup> Levatisque oculis, vidit mulieres et liberos earum et ait: &#x201c; Qui sunt isti tibi? &#x201d;. Respondit: &#x201c; Liberi sunt, quos donavit mihi Deus servo tuo &#x201d;.</span>
	<span class="versiculo"><sup>6</sup> Et appropinquantes ancillae et filii earum incurvati sunt.</span>
	<span class="versiculo"><sup>7</sup> Accessit quoque Lia cum liberis suis et, cum similiter adorassent, extremi Ioseph et Rachel adoraverunt.</span>
	<span class="versiculo"><sup>8</sup> &#x201c; Quaenam sunt, inquit, istae turmae, quas obvias habui? &#x201d;. Respondit: &#x201c; Ut invenirem gratiam coram domino meo &#x201d;.</span>
	<span class="versiculo"><sup>9</sup> At ille: &#x201c; Habeo, ait, plurima, frater mi; sint tua tibi &#x201d;.</span>
	<span class="versiculo"><sup>10</sup> Dixit Iacob: &#x201c; Noli ita, obsecro; sed, si inveni gratiam in oculis tuis, accipe munusculum de manibus meis; sic enim vidi faciem tuam quasi viderim vultum Dei, et mihi propitius fuisti.</span>
	<span class="versiculo"><sup>11</sup> Suscipe, quaeso, benedictionem, quae allata est tibi; quia Deus misertus est mihi, et habeo omnia &#x201d;.
Et, cum compelleret illum, suscepit</span>
	<span class="versiculo"><sup>12</sup> et ait: &#x201c; Gradiamur simul, eroque socius itineris tui &#x201d;.</span>
	<span class="versiculo"><sup>13</sup> Dixit Iacob: &#x201c; Nosti, domine mi, quod parvulos habeam teneros et oves et boves fetas mecum; quas si plus in ambulando fecero laborare vel una die, morientur cuncti greges.</span>
	<span class="versiculo"><sup>14</sup> Praecedat dominus meus ante servum suum; et ego sequar paulatim secundum gressum pecorum ante me et secundum gressum parvulorum, donec veniam ad dominum meum in Seir &#x201d;.</span>
	<span class="versiculo"><sup>15</sup> Respondit Esau: &#x201c; Oro te, ut de populo, qui mecum est, saltem socii remaneant viae tuae&#x201d;. &#x201c; Non est, inquit, necesse; hoc uno indigeo, ut inveniam gratiam in conspectu domini mei &#x201d;.</span>
	<span class="versiculo"><sup>16</sup> Reversus est itaque illo die Esau itinere suo in Seir.</span>
	<span class="versiculo"><sup>17</sup> Et Iacob venit in Succoth, ubi, aedificata sibi domo et fixis tentoriis pro gregibus suis, appellavit nomen loci illius Succoth (id est Tabernacula).</span>
	<span class="versiculo"><sup>18</sup> Transivitque Iacob incolumis ad urbem Sichem, quae est in terra Chanaan, cum veniret de Paddanaram; et habitavit iuxta oppidum.</span>
	<span class="versiculo"><sup>19</sup> Emitque partem agri, in qua fixerat tabernaculum suum, a filiis Hemmor patris Sichem centum argenteis.</span>
	<span class="versiculo"><sup>20</sup> Et erexit ibi altare et vocavit illud: &#x201c; Deus est Deus Israel &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
