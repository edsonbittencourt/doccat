<div>
    <span class="capitulo">32</span>
    <span class="versiculo"><sup>1</sup> Laban vero de nocte consurgens osculatus est filios et filias suas et benedixit illis reversusque est in locum suum.</span>
    <span class="versiculo"><sup>2</sup> Iacob quoque abiit itinere, quo coeperat, fueruntque ei obviam angeli Dei.</span>
    <span class="versiculo"><sup>3</sup> Quos cum vidisset, ait: &#x201c; Castra Dei sunt haec &#x201d;; et appellavit nomen loci illius Mahanaim (id est Castra).</span>
    <span class="versiculo"><sup>4</sup> Misit autem nuntios ante se ad Esau fratrem suum in terram Seir, in regionem Edom.</span>
    <span class="versiculo"><sup>5</sup> Praecepitque eis dicens: &#x201c; Sic loquimini domino meo Esau: Haec dicit servus tuus Iacob: Apud Laban peregrinatus sum et fui usque in praesentem diem.</span>
    <span class="versiculo"><sup>6</sup> Habeo boves et asinos, oves et servos atque ancillas; mittoque nunc legationem ad dominum meum, ut inveniam gratiam in conspectu tuo &#x201d;.</span>
    <span class="versiculo"><sup>7</sup> Reversique sunt nuntii ad Iacob dicentes: &#x201c; Venimus ad Esau fratrem tuum, et ecce properat in occursum tibi cum quadringentis viris &#x201d;.</span>
    <span class="versiculo"><sup>8</sup> Timuit Iacob valde et perterritus divisit populum, qui secum erat, greges quoque et oves et boves et camelos in duas turmas</span>
    <span class="versiculo"><sup>9</sup> dicens: &#x201c; Si venerit Esau ad unam turmam et percusserit eam, alia turma, quae reliqua est, salvabitur &#x201d;.</span>
    <span class="versiculo"><sup>10</sup> Dixitque Iacob: &#x201c; Deus patris mei Abraham et Deus patris mei Isaac, Domine, qui dixisti mihi: &quot;Revertere in terram tuam et in locum nativitatis tuae, et benefaciam tibi&quot;,</span>
    <span class="versiculo"><sup>11</sup> minor sum cunctis miserationibus et cuncta veritate, quam explesti servo tuo. In baculo meo transivi Iordanem istum et nunc cum duabus turmis regredior.</span>
    <span class="versiculo"><sup>12</sup> Erue me de manu fratris mei, de manu Esau, quia valde eum timeo; ne forte veniens percutiat matrem cum filiis.</span>
    <span class="versiculo"><sup>13</sup> Tu locutus es quod bene mihi faceres et dilatares semen meum sicut arenam maris, quae prae multitudine numerari non potest &#x201d;.</span>
    <span class="versiculo"><sup>14</sup> Mansit ibi nocte illa et sumpsit de his, quae habebat, munera Esau fratri suo:</span>
    <span class="versiculo"><sup>15</sup> capras ducentas, hircos viginti, oves ducentas et arietes viginti,</span>
    <span class="versiculo"><sup>16</sup> camelos fetas cum pullis suis triginta, vaccas quadraginta et tauros decem, asinas viginti et pullos earum decem.</span>
    <span class="versiculo"><sup>17</sup> Et misit per manus servorum suorum singulos seorsum greges dixitque pueris suis: &#x201c; Antecedite me, et sit spatium inter gregem et gregem &#x201d;.</span>
    <span class="versiculo"><sup>18</sup> Et praecepit priori dicens: &#x201c; Si obvium habueris Esau fratrem meum, et interrogaverit te: &quot;Cuius es?&quot; et &quot;Quo vadis?&quot; et &quot;Cuius sunt ista, quae sequeris?&quot;,</span>
    <span class="versiculo"><sup>19</sup> respondebis: Servi tui Iacob; munera misit domino meo Esau. Ipse quoque post nos venit &#x201d;.</span>
    <span class="versiculo"><sup>20</sup> Similiter mandata dedit secundo ac tertio et cunctis, qui sequebantur greges, dicens: &#x201c; Iisdem verbis loquimini ad Esau, cum inveneritis eum,</span>
    <span class="versiculo"><sup>21</sup> et addetis: Ipse quoque servus tuus Iacob iter nostrum insequitur. Dixit enim: Placabo illum muneribus, quae praecedunt, et postea videbo faciem eius: forsitan propitiabitur mihi &#x201d;.</span>
    <span class="versiculo"><sup>22</sup> Praecesserunt itaque munera ante eum, ipse vero mansit nocte illa in castris.</span>
    <span class="versiculo"><sup>23</sup> Cumque nocte surrexisset, tulit duas uxores suas et totidem famulas cum undecim filiis et transivit vadum Iaboc;</span>
    <span class="versiculo"><sup>24</sup> sumptis ergo traductisque illis et omnibus, quae ad se pertinebant, per torrentem,</span>
    <span class="versiculo"><sup>25</sup> mansit solus.
Et ecce vir luctabatur cum eo usque mane.</span>
    <span class="versiculo"><sup>26</sup> Qui cum videret quod eum superare non posset, tetigit acetabulum femoris eius, et statim luxatum est acetabulum femoris Iacob, cum luctaretur cum illo.</span>
    <span class="versiculo"><sup>27</sup> Dixitque: &#x201c; Dimitte me, iam enim ascendit aurora &#x201d;. Respondit: &#x201c; Non dimittam te, nisi benedixeris mihi &#x201d;.</span>
    <span class="versiculo"><sup>28</sup> Ait ad eum: &#x201c; Quod nomen est tibi? &#x201d;. Respondit: &#x201c; Iacob &#x201d;.</span>
    <span class="versiculo"><sup>29</sup> At ille: &#x201c; Nequaquam, inquit, Iacob amplius appellabitur nomen tuum, sed Israel: quoniam certasti cum Deo et cum hominibus et praevaluisti! &#x201d;.</span>
    <span class="versiculo"><sup>30</sup> Interrogavit eum Iacob: &#x201c; Dic mihi, quo appellaris nomine? &#x201d;. Respondit: &#x201c; Cur quaeris nomen meum? &#x201d;. Et benedixit ei in eodem loco.</span>
    <span class="versiculo"><sup>31</sup> Vocavitque Iacob nomen loci illius Phanuel dicens: &#x201c; Vidi Deum facie ad faciem, et salva facta est anima mea &#x201d;.</span>
    <span class="versiculo"><sup>32</sup> Ortusque est ei sol, cum transgrederetur Phanuel; ipse vero claudicabat propter femur.</span>
    <span class="versiculo"><sup>33</sup> Quam ob causam non comedunt filii Israel nervum, qui est in femore, usque in praesentem diem, eo quod tetigerit nervum femoris Iacob.</span>
</div>
