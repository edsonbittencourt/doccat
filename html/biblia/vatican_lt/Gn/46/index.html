<div>
	<span class="capitulo">46</span>
	<span class="versiculo"><sup>1</sup> Profectusque Israel cum omnibus, quae habebat, venit Bersabee et, mactatis ibi victimis Deo patris sui Isaac,</span>
	<span class="versiculo"><sup>2</sup> audivit eum per visionem noctis vocantem se: &#x201c; Iacob, Iacob! &#x201d;. Cui respondit: &#x201c; Ecce adsum! &#x201d;.</span>
	<span class="versiculo"><sup>3</sup> Ait illi: &#x201c; Ego sum Deus, Deus patris tui. Noli timere descendere in Aegyptum, quia in gentem magnam faciam te ibi.</span>
	<span class="versiculo"><sup>4</sup> Ego descendam tecum illuc et ego inde adducam te revertentem; Ioseph quoque ponet manus suas super oculos tuos &#x201d;.</span>
	<span class="versiculo"><sup>5</sup> Surrexit igitur Iacob a Bersabee, tuleruntque eum filii cum parvulis et uxoribus suis in plaustris, quae miserat pharao ad portandum senem,</span>
	<span class="versiculo"><sup>6</sup> sumpserunt quoque omnia, quae possederant in terra Chanaan; veneruntque in Aegyptum Iacob et omne semen eius,</span>
	<span class="versiculo"><sup>7</sup> filii eius et nepotes, filiae et cuncta simul progenies.</span>
	<span class="versiculo"><sup>8</sup> Haec sunt autem nomina filiorum Israel, qui ingressi sunt in Aegyptum, ipse cum liberis suis.
Primogenitus Ruben.</span>
	<span class="versiculo"><sup>9</sup> Filii Ruben: Henoch et Phallu et Hesron et Charmi.</span>
	<span class="versiculo"><sup>10</sup> Filii Simeon: Iamuel et Iamin et Ahod et Iachin et Sohar et Saul filius Chananitidis.</span>
	<span class="versiculo"><sup>11</sup> Filii Levi: Gerson et Caath et Merari.</span>
	<span class="versiculo"><sup>12</sup> Filii Iudae: Her et Onan et Sela et Phares et Zara. Mortui sunt autem Her et Onan in terra Chanaan. Natique sunt filii Phares: Esrom et Hamul.</span>
	<span class="versiculo"><sup>13</sup> Filii Issachar: Thola et Phua et Iasub et Semron.</span>
	<span class="versiculo"><sup>14</sup> Filii Zabulon: Sared et Elon et Iahelel.</span>
	<span class="versiculo"><sup>15</sup> Hi filii Liae, quos genuit in Paddanaram, cum Dina filia sua. Omnes animae filiorum eius et filiarum triginta tres.</span>
	<span class="versiculo"><sup>16</sup> Filii Gad: Sephon et Haggi, Suni et Esebon, Heri et Arodi et Areli.</span>
	<span class="versiculo"><sup>17</sup> Filii Aser: Iemna et lesua et Isui et Beria, Sara quoque soror eorum. Filii Beria: Heber et Melchiel.</span>
	<span class="versiculo"><sup>18</sup> Hi filii Zelphae, quam dedit Laban Liae filiae suae; et hos genuit Iacob: sedecim animas.</span>
	<span class="versiculo"><sup>19</sup> Filii Rachel uxoris Iacob: Ioseph et Beniamin.</span>
	<span class="versiculo"><sup>20</sup> Natique sunt Ioseph filii in terra Aegypti, quos genuit ei Aseneth filia Putiphare sacerdotis Heliopoleos: Manasses et Ephraim.</span>
	<span class="versiculo"><sup>21</sup> Filii Beniamin: Bela et Bochor et Asbel, Gera et Naaman et Echi et Ros, Mophim et Huphim et Ared.</span>
	<span class="versiculo"><sup>22</sup> Hi filii Rachel, quos genuit Iacob: omnes animae quattuordecim.</span>
	<span class="versiculo"><sup>23</sup> Filii Dan: Husim.</span>
	<span class="versiculo"><sup>24</sup> Filii Nephthali: Iasiel et Guni et Ieser et Sellem.</span>
	<span class="versiculo"><sup>25</sup> Hi filii Bilhae, quam dedit Laban Racheli filiae suae; et hos genuit Iacob: omnes animae septem.</span>
	<span class="versiculo"><sup>26</sup> Cunctae animae, quae ingressae sunt cum Iacob in Aegyptum et egressae de femore illius, absque uxoribus filiorum eius, sexaginta sex.</span>
	<span class="versiculo"><sup>27</sup> Filii autem Ioseph, qui nati sunt ei in terra Aegypti, animae duae. Omnes animae domus Iacob, quae ingressae sunt in Aegyptum, fuere septuaginta.</span>
	<span class="versiculo"><sup>28</sup> Misit autem Iudam ante se ad Ioseph, ut nuntiaret et occurreret in Gessen.</span>
	<span class="versiculo"><sup>29</sup> Et venerunt in terram Gessen. Iunctoque Ioseph curru suo, ascendit obviam patri suo in Gessen; vidensque eum irruit super collum eius et inter amplexus diu flevit.</span>
	<span class="versiculo"><sup>30</sup> Dixitque Israel ad Ioseph: &#x201c; Iam laetus moriar, quia vidi faciem tuam et superstitem te relinquo &#x201d;.</span>
	<span class="versiculo"><sup>31</sup> Et ille locutus est ad fratres suos et ad omnem domum patris sui: &#x201c; Ascendam et nuntiabo pharaoni dicamque ei: Fratres mei et domus patris mei, qui erant in terra Chanaan, venerunt ad me.</span>
	<span class="versiculo"><sup>32</sup> Et sunt viri pastores ovium curamque habent alendorum gregum; pecora sua et armenta et omnia, quae habere potuerunt, adduxerunt secum.</span>
	<span class="versiculo"><sup>33</sup> Cumque vocaverit vos et dixerit: &quot;Quod est opus vestrum?&quot;.</span>
	<span class="versiculo"><sup>34</sup> Respondebitis: &quot;Viri pastores sumus servi tui ab infantia nostra usque in praesens et nos et patres nostri&quot;. Haec autem dicetis, ut habitare possitis in terra Gessen, quia detestantur Aegyptii omnes pastores ovium &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
