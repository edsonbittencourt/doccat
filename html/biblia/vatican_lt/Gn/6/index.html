<div>
    <span class="capitulo">6</span>
    <span class="versiculo"><sup>1</sup> Cumque coepissent homines multiplicari super terram et filias procreassent,</span>
    <span class="versiculo"><sup>2</sup> videntes filii Dei filias hominum quod essent pulchrae, acceperunt sibi uxores ex omnibus, quas elegerant.</span>
    <span class="versiculo"><sup>3</sup> Dixitque Deus: &#x201c;Non permanebit spiritus meus in homine in aeternum, quia caro est; eruntque dies illius centum viginti annorum&#x201d;.</span>
    <span class="versiculo"><sup>4</sup> Gigantes erant super terram in diebus illis et etiam postquam ingressi sunt filii Dei ad filias hominum, illaeque eis genuerunt: isti sunt potentes a saeculo viri famosi.</span>
    <span class="versiculo"><sup>5</sup> Videns autem Dominus quod multa malitia hominum esset in terra, et cuncta cogitatio cordis eorum non intenta esset nisi ad malum omni tempore,</span>
    <span class="versiculo"><sup>6</sup> paenituit Dominum quod hominem fecisset in terra. Et tactus dolore cordis intrinsecus:</span>
    <span class="versiculo"><sup>7</sup> &#x201c;Delebo, inquit, hominem, quem creavi, a facie terrae, ab homine usque ad pecus, usque ad reptile et usque ad volucres caeli; paenitet enim me fecisse eos&#x201d;.</span>
    <span class="versiculo"><sup>8</sup> Noe vero invenit gratiam coram Domino.</span>
    <span class="versiculo"><sup>9</sup> Hae sunt generationes Noe: Noe vir iustus atque perfectus fuit in generatione sua; cum Deo ambulavit.</span>
    <span class="versiculo"><sup>10</sup> Et genuit tres filios: Sem, Cham et Iapheth.</span>
    <span class="versiculo"><sup>11</sup> Corrupta est autem terra coram Deo et repleta est iniquitate.</span>
    <span class="versiculo"><sup>12</sup> Cumque vidisset Deus terram esse corruptam &shy; omnis quippe caro corruperat viam suam super terram &shy;</span>
    <span class="versiculo"><sup>13</sup> dixit ad Noe: &#x201c;Finis universae carnis venit coram me; repleta est enim terra iniquitate a facie eorum, et ecce ego disperdam eos de terra.</span>
    <span class="versiculo"><sup>14</sup> Fac tibi arcam de lignis cupressinis; mansiunculas in arca facies et bitumine linies eam intrinsecus et extrinsecus.</span>
    <span class="versiculo"><sup>15</sup> Et sic facies eam: trecentorum cubitorum erit longitudo arcae, quinquaginta cubitorum latitudo et triginta cubitorum altitudo illius.</span>
    <span class="versiculo"><sup>16</sup> Fenestram in arca facies et cubito consummabis summitatem eius. Ostium autem arcae pones ex latere; tabulatum inferius, medium et superius facies in ea.</span>
    <span class="versiculo"><sup>17</sup> Ecce ego adducam diluvii aquas super terram, ut interficiam omnem carnem, in qua spiritus vitae est subter caelum: universa, quae in terra sunt, consumentur.</span>
    <span class="versiculo"><sup>18</sup> Ponamque foedus meum tecum; et ingredieris arcam tu et filii tui, uxor tua et uxores filiorum tuorum tecum.</span>
    <span class="versiculo"><sup>19</sup> Et ex cunctis animantibus universae carnis bina induces in arcam, ut vivant tecum, masculini sexus et feminini.</span>
    <span class="versiculo"><sup>20</sup> De volucribus iuxta genus suum et de iumentis in genere suo et ex omni reptili terrae secundum genus suum: bina de omnibus ingredientur ad te, ut possint vivere.</span>
    <span class="versiculo"><sup>21</sup> Tu autem tolle tecum ex omnibus escis, quae mandi possunt, et comportabis apud te; et erunt tam tibi quam illis in cibum&#x201d;.</span>
    <span class="versiculo"><sup>22</sup> Fecit ergo Noe omnia, quae praeceperat illi Deus; sic fecit.</span>
</div>
