<div>
	<span class="capitulo">26</span>
	<span class="versiculo"><sup>1</sup> Orta autem fame super terram post eam sterilitatem, quae acciderat in diebus Abraham, abiit Isaac ad Abimelech regem Philisthim in Gerara.</span>
	<span class="versiculo"><sup>2</sup> Apparuitque ei Dominus et ait: &#x201c;Ne descendas in Aegyptum, sed habita in terra, quam dixero tibi,</span>
	<span class="versiculo"><sup>3</sup> et peregrinare in ea; eroque tecum et benedicam tibi. Tibi enim et semini tuo dabo universas regiones has complens iuramentum, quod spopondi Abraham patri tuo,</span>
	<span class="versiculo"><sup>4</sup> et multiplicabo semen tuum sicut stellas caeli daboque posteris tuis universas regiones has; et benedicentur in semine tuo omnes gentes terrae,</span>
	<span class="versiculo"><sup>5</sup> eo quod oboedierit Abraham voci meae et custodierit praecepta et mandata mea et iustificationes legesque servaverit&#x201d;.</span>
	<span class="versiculo"><sup>6</sup> Mansit itaque Isaac in Geraris.</span>
	<span class="versiculo"><sup>7</sup> Qui, cum interrogaretur a viris loci illius super uxore sua, respondit: &#x201c;Soror mea est&#x201d;. Timuerat enim confiteri quod sibi esset sociata coniugio, reputans ne forte interficerent eum propter illius pulchritudinem.</span>
	<span class="versiculo"><sup>8</sup> Cumque pertransissent dies plurimi et ibidem moraretur, prospiciens Abimelech rex Philisthim per fenestram vidit eum iocantem cum Rebecca uxore sua.</span>
	<span class="versiculo"><sup>9</sup> Et, accersito eo, ait: &#x201c;Perspicuum est quod uxor tua sit; cur mentitus es eam sororem tuam esse?&#x201d;. Respondit: &#x201c;Timui, ne morerer propter eam&#x201d;.</span>
	<span class="versiculo"><sup>10</sup> Dixitque Abimelech: &#x201c;Quare hoc fecisti nobis? Potuit coire quispiam de populo cum uxore tua, et induxeras super nos grande peccatum&#x201d;. Praecepitque omni populo dicens:</span>
	<span class="versiculo"><sup>11</sup> &#x201c;Qui tetigerit hominem hunc et uxorem eius, morte morietur&#x201d;.</span>
	<span class="versiculo"><sup>12</sup> Sevit autem Isaac in terra illa et invenit in ipso anno centuplum; benedixitque ei Dominus.</span>
	<span class="versiculo"><sup>13</sup> Et locupletatus est homo et ibat proficiens atque succrescens, donec magnus vehementer effectus est;</span>
	<span class="versiculo"><sup>14</sup> habuitque possessionem ovium et armentorum et familiae plurimum.
Ob haec invidentes ei Philisthim</span>
	<span class="versiculo"><sup>15</sup> omnes puteos, quos foderant servi patris illius in diebus Abraham, obstruxerunt implentes humo,</span>
	<span class="versiculo"><sup>16</sup> in tantum ut ipse Abimelech diceret ad Isaac: &#x201c; Recede a nobis, quoniam potentior nostri factus es valde &#x201d;.</span>
	<span class="versiculo"><sup>17</sup> Et ille discedens tentoria fixit ad torrentem Gerarae habitavitque ibi.</span>
	<span class="versiculo"><sup>18</sup> Rursum fodit puteos, quos foderant in diebus patris sui Abraham et quos, illo mortuo, obstruxerant Philisthim. Appellavitque eos eisdem nominibus, quibus ante pater vocaverat.</span>
	<span class="versiculo"><sup>19</sup> Foderunt servi Isaac in torrente et reppererunt ibi puteum aquae vivae.</span>
	<span class="versiculo"><sup>20</sup> Sed et ibi iurgium fuit pastorum Gerarae adversus pastores Isaac dicentium: &#x201c; Nostra est aqua! &#x201d;. Quam ob rem nomen putei vocavit Esec (id est Iurgium), quia iurgati sunt cum eo.</span>
	<span class="versiculo"><sup>21</sup> Foderunt autem et alium puteum, et pro illo quoque rixati sunt; appellavitque eum Sitna (id est Inimicitias).</span>
	<span class="versiculo"><sup>22</sup> Profectus inde fodit alium puteum, pro quo non contenderunt; itaque vocavit nomen eius Rehoboth (id est Latitudinem) dicens: &#x201c; Nunc dilatavit nos Dominus, et crescemus in terra &#x201d;.</span>
	<span class="versiculo"><sup>23</sup> Ascendit autem ex illo loco in Bersabee,</span>
	<span class="versiculo"><sup>24</sup> ubi apparuit ei Dominus in ipsa nocte dicens:
&#x201c; Ego sum Deus Abraham patris tui.
Noli timere, quia tecum sum;
benedicam tibi
et multiplicabo semen tuum
propter servum meum Abraham &#x201d;.</span>
	<span class="versiculo"><sup>25</sup> Itaque aedificavit ibi altare et, invocato nomine Domini, extendit tabernaculum, et servi Isaac foderunt ibi puteum.</span>
	<span class="versiculo"><sup>26</sup> Abimelech autem venit ad eum de Geraris et Ochozath amicus illius et Phicol dux militum,</span>
	<span class="versiculo"><sup>27</sup> et locutus est eis Isaac: &#x201c; Quid venistis ad me hominem, quem odistis et expulistis a vobis? &#x201d;.</span>
	<span class="versiculo"><sup>28</sup> Qui responderunt: &#x201c; Vidimus tecum esse Dominum et idcirco diximus: Sit iuramentum inter nos et te, et ineamus tecum foedus,</span>
	<span class="versiculo"><sup>29</sup> ut non facias nobis quidquam mali, sicut et nos non attigimus te et nihil fecimus tibi nisi bonum et cum pace dimisimus te. Tu es enim benedictus Domini &#x201d;.</span>
	<span class="versiculo"><sup>30</sup> Fecit ergo eis convivium, et comederunt et biberunt.</span>
	<span class="versiculo"><sup>31</sup> Surgentesque mane iuraverunt sibi mutuo. Dimisitque eos Isaac, et profecti sunt ab eo cum pace.</span>
	<span class="versiculo"><sup>32</sup> Ecce autem venerunt in ipso die servi Isaac annuntiantes ei de puteo, quem foderant, atque dicentes: &#x201c; Invenimus aquam &#x201d;.</span>
	<span class="versiculo"><sup>33</sup> Unde appellavit eum Sabee (quod significat Abundantiam); et nomen urbi impositum est Bersabee usque in praesentem diem.</span>
	<span class="versiculo"><sup>34</sup> Esau vero quadragenarius duxit uxores Iudith filiam Beeri Hetthaei et Basemath filiam Elon Hetthaei.</span>
	<span class="versiculo"><sup>35</sup> Quae ambae offenderant animum Isaac et Rebeccae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
