<div>
	<span class="capitulo">30</span>
	<span class="versiculo"><sup>1</sup> Cernens autem Rachel quod infecunda esset, invidit sorori et ait marito suo: &#x201c; Da mihi liberos, alioquin moriar &#x201d;.</span>
	<span class="versiculo"><sup>2</sup> Cui iratus respondit Iacob: &#x201c; Num pro Deo ego sum, qui privavit te fructu ventris? &#x201d;.</span>
	<span class="versiculo"><sup>3</sup> At illa: &#x201c; Ecce, inquit, famula mea Bilha; ingredere ad illam, ut pariat super genua mea, et habeam ex illa et ego filios &#x201d;.</span>
	<span class="versiculo"><sup>4</sup> Deditque illi Bilham famulam suam in coniugium. Quae,</span>
	<span class="versiculo"><sup>5</sup> ingresso ad se Iacob, concepit et peperit filium.</span>
	<span class="versiculo"><sup>6</sup> Dixitque Rachel: &#x201c; Iudicavit mihi Deus et exaudivit vocem quoque meam dans mihi filium &#x201d;; et idcirco appellavit nomen illius Dan.</span>
	<span class="versiculo"><sup>7</sup> Rursumque Bilha famula Rachel concepit et peperit Iacob alterum filium, et</span>
	<span class="versiculo"><sup>8</sup> ait Rachel: &#x201c; Certamina Dei certavi cum sorore mea et invalui &#x201d;; vocavitque eum Nephthali.</span>
	<span class="versiculo"><sup>9</sup> Sentiens Lia quod parere desisset, sumpsit Zelpham ancillam suam et tradidit eam Iacob in uxorem.</span>
	<span class="versiculo"><sup>10</sup> Quae peperit Iacob filium.</span>
	<span class="versiculo"><sup>11</sup> Dixitque Lia: &#x201c; Feliciter! &#x201d;; et idcirco vocavit nomen eius Gad.</span>
	<span class="versiculo"><sup>12</sup> Peperit quoque Zelpha ancilla Liae Iacob alterum filium.</span>
	<span class="versiculo"><sup>13</sup> Dixitque Lia: &#x201c; Pro beatitudine mea! Beatam quippe me dicent mulieres &#x201d;; propterea appellavit eum Aser.</span>
	<span class="versiculo"><sup>14</sup> Egressus autem Ruben tempore messis triticeae, repperit in agro mandragoras, quas Liae matri suae detulit. Dixitque Rachel: &#x201c; Da mihi partem de mandragoris filii tui &#x201d;.</span>
	<span class="versiculo"><sup>15</sup> Illa respondit: &#x201c; Parumne tibi videtur, quod praeripueris maritum mihi, ut etiam mandragoras filii mei auferas? &#x201d;. Ait Rachel: &#x201c; Dormiat ergo tecum hac nocte pro mandragoris filii tui &#x201d;.</span>
	<span class="versiculo"><sup>16</sup> Redeuntique ad vesperam Iacob de agro egressa est in occursum eius Lia et: &#x201c; Ad me, inquit, intrabis, quia mercede conduxi te pro mandragoris filii mei &#x201d;. Dormivitque cum ea nocte illa.</span>
	<span class="versiculo"><sup>17</sup> Et exaudivit Deus Liam, concepitque et peperit Iacob filium quintum</span>
	<span class="versiculo"><sup>18</sup> et ait: &#x201c; Dedit Deus mercedem mihi, quia dedi ancillam meam viro meo &#x201d;; appellavitque nomen illius Issachar.</span>
	<span class="versiculo"><sup>19</sup> Rursum Lia concepit et peperit Iacob sextum filium</span>
	<span class="versiculo"><sup>20</sup> et ait: &#x201c; Donavit me Deus dono bono; hac vice honorabit me maritus meus, eo quod genuerim ei sex filios &#x201d;; et idcirco appellavit nomen eius Zabulon.</span>
	<span class="versiculo"><sup>21</sup> Post quem peperit filiam nomine Dinam.</span>
	<span class="versiculo"><sup>22</sup> Recordatus quoque Deus Rachelis exaudivit eam Deus et aperuit vulvam illius.</span>
	<span class="versiculo"><sup>23</sup> Quae concepit et peperit filium dicens: &#x201c; Abstulit Deus opprobrium meum &#x201d;;</span>
	<span class="versiculo"><sup>24</sup> et vocavit nomen illius Ioseph dicens: &#x201c; Addat mihi Dominus filium alterum! &#x201d;.</span>
	<span class="versiculo"><sup>25</sup> Nato autem Ioseph, dixit Iacob ad Laban: &#x201c; Dimitte me, ut revertar in patriam et ad terram meam.</span>
	<span class="versiculo"><sup>26</sup> Da mihi uxores et liberos meos, pro quibus servivi tibi, ut abeam; tu nosti servitutem, qua servivi tibi &#x201d;.</span>
	<span class="versiculo"><sup>27</sup> Ait illi Laban: &#x201c; Inveniam gratiam in conspectu tuo; augurio didici, quia benedixerit mihi Deus propter te.</span>
	<span class="versiculo"><sup>28</sup> Constitue mercedem tuam, quam dem tibi &#x201d;.</span>
	<span class="versiculo"><sup>29</sup> At ille respondit: &#x201c; Tu nosti quomodo servierim tibi et quanti in manibus meis facti sint greges tui.</span>
	<span class="versiculo"><sup>30</sup> Modicum habuisti, antequam venirem ad te, et nunc multiplicatum est vehementer, benedixitque tibi Dominus ad introitum meum. Nunc autem quando providebo etiam domui meae? &#x201d;.</span>
	<span class="versiculo"><sup>31</sup> Dixitque Laban: &#x201c; Quid tibi dabo? &#x201d;. At ille ait: &#x201c; Nihil mihi dabis; si feceris, quod postulo, iterum pascam et custodiam pecora tua.</span>
	<span class="versiculo"><sup>32</sup> Gyrabo omnes greges tuos hodie; separa cuncta pecora varia et maculosa et, quodcumque furvum in ovibus et maculosum variumque in capris fuerit, erit merces mea.</span>
	<span class="versiculo"><sup>33</sup> Respondebitque mihi cras iustitia mea; quando veneris, ut inspicias mercedem meam, omnia, quae non fuerint varia et maculosa in capris et furva in ovibus, furti me arguent &#x201d;.</span>
	<span class="versiculo"><sup>34</sup> Dixit Laban: &#x201c; Gratum habeo, quod petis! &#x201d;.</span>
	<span class="versiculo"><sup>35</sup> Et separavit in die illo hircos striatos atque maculosos et omnes capras varias et maculosas, omne, in quo album erat, et omne furvum in ovibus, et tradidit in manu filiorum suorum.</span>
	<span class="versiculo"><sup>36</sup> Et posuit spatium itineris trium dierum inter se et Iacob, qui pascebat reliquos greges Laban.</span>
	<span class="versiculo"><sup>37</sup> Tollens ergo Iacob virgas virides populeas et amygdalinas et ex platanis, ex parte ita decorticavit eas, ut in his, quae spoliata fuerant, candor appareret.</span>
	<span class="versiculo"><sup>38</sup> Posuitque virgas, quas ex parte decorticaverat, in canalibus, ubi effundebatur aqua, ut, cum venissent greges ad bibendum, ante oculos haberent virgas et in aspectu earum conciperent.</span>
	<span class="versiculo"><sup>39</sup> Factumque est ut in ipso calore coitus greges intuerentur virgas et parerent striata et varia et maculosa.</span>
	<span class="versiculo"><sup>40</sup> Agnos autem segregavit Iacob et posuit gregem ex adverso striatorum et omnium furvorum in grege Laban et constituit sibi greges seorsum neque statuit eos cum grege Laban.</span>
	<span class="versiculo"><sup>41</sup> Quotiescumque igitur calefiebant pecora robusta, ponebat Iacob virgas in canalibus aquarum ante oculos pecorum, ut in earum contemplatione conciperent.</span>
	<span class="versiculo"><sup>42</sup> Quando vero pecora debilia erant, non ponebat eas. Factaque sunt debilia Laban et robusta Iacob;</span>
	<span class="versiculo"><sup>43</sup> ditatusque est homo ultra modum et habuit greges multos, ancillas et servos, camelos et asinos.</span>
</div>
