<div>
	<span class="capitulo">49</span>
	<span class="versiculo"><sup>1</sup> Vocavit autem Iacob filios suos et ait eis: &#x201c; Congregamini, ut annuntiem, quae ventura sunt vobis in diebus novissimis.</span>
	<span class="versiculo"><sup>2</sup> Congregamini et audite, filii Iacob,
audite Israel patrem vestrum!</span>
	<span class="versiculo"><sup>3</sup> Ruben primogenitus meus,
tu fortitudo mea et principium roboris mei;
prior in dignitate, maior in robore!</span>
	<span class="versiculo"><sup>4</sup> Ebulliens sicut aqua non excellas,
quia ascendisti cubile patris tui
et maculasti stratum meum.</span>
	<span class="versiculo"><sup>5</sup> Simeon et Levi fratres,
vasa violentiae arma eorum.</span>
	<span class="versiculo"><sup>6</sup> In consilium eorum ne veniat anima mea,
et in coetu illorum non sit gloria mea;
quia in furore suo occiderunt virum
et in voluntate sua subnervaverunt tauros.</span>
	<span class="versiculo"><sup>7</sup> Maledictus furor eorum, quia pertinax,
et indignatio eorum, quia dura!
Dividam eos in Iacob
et dispergam eos in Israel.</span>
	<span class="versiculo"><sup>8</sup> Iuda, te laudabunt fratres tui;
manus tua in cervicibus inimicorum tuorum;
adorabunt te filii patris tui.</span>
	<span class="versiculo"><sup>9</sup> Catulus leonis Iuda:
a praeda, fili mi, ascendisti;
requiescens accubuit ut leo
et quasi leaena; quis suscitabit eum?</span>
	<span class="versiculo"><sup>10</sup> Non auferetur sceptrum de Iuda
et baculus ducis de pedibus eius,
donec veniat ille, cuius est,
et cui erit oboedientia gentium;</span>
	<span class="versiculo"><sup>11</sup> ligans ad vineam pullum suum
et ad vitem filium asinae suae,
lavabit in vino stolam suam
et in sanguine uvae pallium suum;</span>
	<span class="versiculo"><sup>12</sup> nigriores sunt oculi eius vino
et dentes eius lacte candidiores.</span>
	<span class="versiculo"><sup>13</sup> Zabulon in litore maris habitabit
et in statione navium,
pertingens usque ad Sidonem.</span>
	<span class="versiculo"><sup>14</sup> Issachar asinus fortis,
accubans inter caulas</span>
	<span class="versiculo"><sup>15</sup> vidit requiem quod esset bona,
et terram quod optima;
et supposuit umerum suum ad portandum
factusque est tributis serviens.</span>
	<span class="versiculo"><sup>16</sup> Dan iudicabit populum suum
sicut una tribuum Israel.</span>
	<span class="versiculo"><sup>17</sup> Fiat Dan coluber in via,
cerastes in semita,
mordens calcanea equi,
ut cadat ascensor eius retro.</span>
	<span class="versiculo"><sup>18</sup> Salutare tuum exspectabo, Domine!</span>
	<span class="versiculo"><sup>19</sup> Gad, latrones aggredientur eum,
ipse autem aggredietur calcaneum eorum.</span>
	<span class="versiculo"><sup>20</sup> Aser, pinguis panis eius,
et praebebit delicias regales.</span>
	<span class="versiculo"><sup>21</sup> Nephthali cerva emissa,
dans cornua pulchra.</span>
	<span class="versiculo"><sup>22</sup> Arbor fructifera Ioseph,
arbor fructifera super fontem:
rami transcendunt murum.</span>
	<span class="versiculo"><sup>23</sup> Sed exasperaverunt eum et iurgati sunt,
et adversati sunt illi habentes iacula.</span>
	<span class="versiculo"><sup>24</sup> Et confractus est arcus eorum,
et dissoluti sunt nervi brachiorum eorum
per manus Potentis Iacob,
per nomen Pastoris, Lapidis Israel.</span>
	<span class="versiculo"><sup>25</sup> Deus patris tui erit adiutor tuus,
et Omnipotens benedicet tibi
benedictionibus caeli desuper,
benedictionibus abyssi iacentis
deorsum,
benedictionibus uberum et vulvae.</span>
	<span class="versiculo"><sup>26</sup> Benedictiones patris tui confortatae sunt
super benedictiones montium aeternorum,
desiderium collium antiquorum;
fiant in capite Ioseph
et in vertice nazaraei inter fratres suos.</span>
	<span class="versiculo"><sup>27</sup> Beniamin lupus rapax;
mane comedet praedam
et vespere dividet spolia &#x201d;.</span>
	<span class="versiculo"><sup>28</sup> Omnes hi in tribubus Israel duodecim. Haec locutus est eis pater suus benedixitque singulis benedictionibus propriis.</span>
	<span class="versiculo"><sup>29</sup> Et praecepit eis dicens: &#x201c; Ego congregor ad populum meum; sepelite me cum patribus meis in spelunca Machpela, quae est in agro Ephron Hetthaei</span>
	<span class="versiculo"><sup>30</sup> contra Mambre in terra Chanaan, quam emit Abraham cum agro ab Ephron Hetthaeo in possessionem sepulcri;</span>
	<span class="versiculo"><sup>31</sup> ibi sepelierunt eum et Saram uxorem eius, ibi sepultus est Isaac cum Rebecca coniuge sua, ibi et Lia condita iacet &#x201d;.</span>
	<span class="versiculo"><sup>32</sup> Finitisque mandatis, quibus filios instruebat, collegit pedes suos super lectulum et obiit; appositusque est ad populum suum.</span>
</div>
