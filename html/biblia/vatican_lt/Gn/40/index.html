<div>
	<span class="capitulo">40</span>
	<span class="versiculo"><sup>1</sup> His ita gestis, accidit ut peccarent pincerna regis Aegypti et pistor domino suo.</span>
	<span class="versiculo"><sup>2</sup> Iratusque pharao contra duos eunuchos, praepositum pincernarum et praepositum pistorum,</span>
	<span class="versiculo"><sup>3</sup> misit eos in carcerem principis satellitum, in quo erat vinctus et Ioseph.</span>
	<span class="versiculo"><sup>4</sup> Et princeps satellitum tradidit eos Ioseph, qui ministrabat eis. Aliquantulum temporis illi in custodia tenebantur.</span>
	<span class="versiculo"><sup>5</sup> Videruntque ambo somnium nocte una iuxta interpretationem congruam sibi.</span>
	<span class="versiculo"><sup>6</sup> Ad quos cum introisset Ioseph mane et vidisset eos tristes,</span>
	<span class="versiculo"><sup>7</sup> sciscitatus est eos dicens: &#x201c; Cur tristior est hodie solito facies vestra? &#x201d;.</span>
	<span class="versiculo"><sup>8</sup> Qui responderunt: &#x201c; Somnium vidimus, et non est qui interpretetur nobis &#x201d;. Dixitque ad eos Ioseph: &#x201c; Numquid non Dei est interpretatio? Referte mihi quid videritis &#x201d;.</span>
	<span class="versiculo"><sup>9</sup> Narravit praepositus pincernarum somnium suum: &#x201c; Videbam coram me vitem,</span>
	<span class="versiculo"><sup>10</sup> in qua erant tres propagines, crescere paulatim in gemmas et post flores uvas maturescere;</span>
	<span class="versiculo"><sup>11</sup> calicemque pharaonis in manu mea. Tuli ergo uvas et expressi in calicem, quem tenebam, et tradidi poculum pharaoni &#x201d;.</span>
	<span class="versiculo"><sup>12</sup> Respondit Ioseph: &#x201c; Haec est interpretatio somnii: tres propagines, tres adhuc dies sunt,</span>
	<span class="versiculo"><sup>13</sup> post quos elevabit pharao caput tuum et restituet te in gradum pristinum; dabisque ei calicem iuxta officium tuum, sicut facere ante consueveras.</span>
	<span class="versiculo"><sup>14</sup> Tantum memento mei, cum tibi bene fuerit, et facias mecum misericordiam, ut suggeras pharaoni, ut educat me de isto carcere;</span>
	<span class="versiculo"><sup>15</sup> quia furto sublatus sum de terra Hebraeorum et hic innocens in lacum missus sum &#x201d;.</span>
	<span class="versiculo"><sup>16</sup> Videns pistorum magister quod somnium in bonum dissolvisset, ait: &#x201c; Et ego vidi somnium, quod tria canistra farinae haberem super caput meum;</span>
	<span class="versiculo"><sup>17</sup> et in uno canistro, quod erat excelsius, portare me ex omnibus cibis pharaonis, qui fiunt arte pistoria, avesque comedere eos &#x201d;.</span>
	<span class="versiculo"><sup>18</sup> Respondit Ioseph: &#x201c; Haec est interpretatio somnii: tria canistra, tres adhuc dies sunt,</span>
	<span class="versiculo"><sup>19</sup> post quos auferet pharao caput tuum ac suspendet te in patibulo, et comedent volucres carnes tuas &#x201d;.</span>
	<span class="versiculo"><sup>20</sup> Exinde dies tertius natalicius pharaonis erat; qui faciens grande convivium pueris suis elevavit caput magistri pincernarum et caput pistorum principis in medio puerorum suorum;</span>
	<span class="versiculo"><sup>21</sup> restituitque alterum in locum suum, ut porrigeret ei poculum,</span>
	<span class="versiculo"><sup>22</sup> alterum suspendit in patibulo, sicut interpretatus erat eis Ioseph.</span>
	<span class="versiculo"><sup>23</sup> Attamen praepositus pincernarum non est recordatus Ioseph, sed oblitus est interpretis sui.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
