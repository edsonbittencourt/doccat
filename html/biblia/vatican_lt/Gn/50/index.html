<div>
	<span class="capitulo">50</span>
	<span class="versiculo"><sup>1</sup> Ioseph ruit super faciem patris flens et deosculans eum.</span>
	<span class="versiculo"><sup>2</sup> Praecepitque servis suis medicis, ut aromatibus condirent patrem.</span>
	<span class="versiculo"><sup>3</sup> Quibus iussa explentibus, transierunt quadraginta dies; iste quippe mos erat cadaverum conditorum. Flevitque eum Aegyptus septuaginta diebus.</span>
	<span class="versiculo"><sup>4</sup> Et, expleto planctus tempore, locutus est Ioseph ad familiam pharaonis: &#x201c; Si inveni gratiam in conspectu vestro, loquimini in auribus pharaonis,</span>
	<span class="versiculo"><sup>5</sup> eo quod pater meus adiuraverit me dicens: &quot;En morior; in sepulcro meo, quod fodi mihi in terra Chanaan, sepelies me&quot;; ascendam nunc et sepeliam patrem meum ac revertar &#x201d;.</span>
	<span class="versiculo"><sup>6</sup> Dixitque ei pharao: &#x201c; Ascende et sepeli patrem tuum, sicut adiuratus es &#x201d;.</span>
	<span class="versiculo"><sup>7</sup> Quo ascendente, ierunt cum eo omnes servi pharaonis, senes domus eius cunctique maiores natu terrae Aegypti,</span>
	<span class="versiculo"><sup>8</sup> domus Ioseph cum fratribus suis, absque parvulis et gregibus atque armentis, quae dereliquerant in terra Gessen.</span>
	<span class="versiculo"><sup>9</sup> Habuit quoque in comitatu currus et equites; et facta est turba non modica.</span>
	<span class="versiculo"><sup>10</sup> Veneruntque ad Gorenatad (id est Aream rhamni), quae sita est trans Iordanem; ubi celebrantes exsequias planctu magno atque vehementi impleverunt septem dies.</span>
	<span class="versiculo"><sup>11</sup> Quod cum vidissent habitatores terrae Chanaan, dixerunt: &#x201c; Planctus magnus est iste Aegyptiis &#x201d;; et idcirco vocatum est nomen loci illius Abelmesraim (id est Planctus Aegypti).</span>
	<span class="versiculo"><sup>12</sup> Fecerunt ergo filii Iacob, sicut praeceperat eis;</span>
	<span class="versiculo"><sup>13</sup> et portantes eum in terram Chanaan sepelierunt eum in spelunca Machpela, quam emerat Abraham cum agro in possessionem sepulcri ab Ephron Hetthaeo contra faciem Mambre.</span>
	<span class="versiculo"><sup>14</sup> Reversusque est Ioseph in Aegyptum cum fratribus suis et omni comitatu, sepulto patre.</span>
	<span class="versiculo"><sup>15</sup> Quo mortuo, timentes fratres eius et mutuo colloquentes: &#x201c; Ne forte memor sit iniuriae, quam passus est, et reddat nobis omne malum, quod fecimus &#x201d;,</span>
	<span class="versiculo"><sup>16</sup> mandaverunt ei dicentes: &#x201c; Pater tuus praecepit nobis, antequam moreretur,</span>
	<span class="versiculo"><sup>17</sup> ut haec tibi verbis illius diceremus: &quot;Obsecro, ut obliviscaris sceleris fratrum tuorum et peccati atque malitiae, quam exercuerunt in te&quot;. Nos quoque oramus, ut servis Dei patris tui dimittas iniquitatem hanc &#x201d;. Quibus auditis, flevit Ioseph.</span>
	<span class="versiculo"><sup>18</sup> Veneruntque ad eum fratres sui et proni coram eo dixerunt: &#x201c; Servi tui sumus &#x201d;.</span>
	<span class="versiculo"><sup>19</sup> Quibus ille respondit: &#x201c; Nolite timere. Num Dei possumus resistere voluntati?</span>
	<span class="versiculo"><sup>20</sup> Vos cogitastis de me malum; sed Deus vertit illud in bonum, ut exaltaret me, sicut in praesentiarum cernitis, et salvos faceret multos populos.</span>
	<span class="versiculo"><sup>21</sup> Nolite timere: ego pascam vos et parvulos vestros &#x201d;. Consolatusque est eos et blande ac leniter est locutus.</span>
	<span class="versiculo"><sup>22</sup> Et habitavit in Aegypto cum omni domo patris sui; vixitque centum decem annis</span>
	<span class="versiculo"><sup>23</sup> et vidit Ephraim filios usque ad tertiam generationem; filii quoque Machir filii Manasse nati sunt in genibus Ioseph.</span>
	<span class="versiculo"><sup>24</sup> Quibus transactis, locutus est fratribus suis: &#x201c; Post mortem meam Deus visitabit vos et ascendere vos faciet de terra ista ad terram, quam iuravit Abraham, Isaac et Iacob &#x201d;.</span>
	<span class="versiculo"><sup>25</sup> Cumque adiurasset eos atque dixisset: &#x201c; Deus visitabit vos; asportate ossa mea vobiscum de loco isto &#x201d;,</span>
	<span class="versiculo"><sup>26</sup> mortuus est, expletis centum decem vitae suae annis. Et conditus aromatibus repositus est in loculo in Aegypto.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
