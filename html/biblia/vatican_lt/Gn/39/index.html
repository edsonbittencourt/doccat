<div>
    <span class="capitulo">39</span>
    <span class="versiculo"><sup>1</sup> Igitur Ioseph ductus est in Aegyptum; emitque eum Putiphar eunuchus pharaonis, princeps satellitum, vir Aegyptius, de manu Ismaelitarum, a quibus perductus erat.</span>
    <span class="versiculo"><sup>2</sup> Fuitque Dominus cum eo, et erat vir in cunctis prospere agens habitabatque in domo domini sui.</span>
    <span class="versiculo"><sup>3</sup> Qui optime noverat esse Dominum cum eo et omnia, quae gereret, ab eo dirigi in manu illius.</span>
    <span class="versiculo"><sup>4</sup> Invenitque loseph gratiam coram domino suo et ministrabat ei. Et factum est, postquam praeposuit eum domui suae et omnia, quae possidebat, tradidit in manum eius,</span>
    <span class="versiculo"><sup>5</sup> benedixit Dominus domui Aegyptii propter Ioseph, et benedictio Domini erat in omni possessione eius tam in aedibus quam in agris.</span>
    <span class="versiculo"><sup>6</sup> Et reliquit omnia, quae possidebat, in manu Ioseph nec cum eo quidquam aliud noverat nisi panem, quo vescebatur. Erat autem Ioseph pulchra facie et decorus aspectu.</span>
    <span class="versiculo"><sup>7</sup> Post haec ergo iniecit uxor domini eius oculos suos in Ioseph et ait: &#x201c; Dormi mecum &#x201d;.</span>
    <span class="versiculo"><sup>8</sup> Qui nequaquam acquiescens dixit ad eam: &#x201c; Ecce dominus meus, omnibus mihi traditis, non curat de ulla re in domo sua,</span>
    <span class="versiculo"><sup>9</sup> nec quisquam maior est in domo hac quam ego, et nihil mihi subtraxit praeter te, quae uxor eius es. Quomodo ergo possum malum hoc magnum facere et peccare in Deum? &#x201d;.</span>
    <span class="versiculo"><sup>10</sup> Huiuscemodi verbis per singulos dies et mulier molesta erat adulescenti, et ille recusabat stuprum.</span>
    <span class="versiculo"><sup>11</sup> Accidit autem quadam die, ut intraret Ioseph domum et opus suum absque arbitris faceret;</span>
    <span class="versiculo"><sup>12</sup> illa, apprehensa lacinia vestimenti eius, dixit: &#x201c; Dormi mecum &#x201d;. Qui, relicto in manu illius pallio, fugit et egressus est foras.</span>
    <span class="versiculo"><sup>13</sup> Cumque vidisset illum mulier vestem reliquisse in manibus suis et fugisse foras,</span>
    <span class="versiculo"><sup>14</sup> vocavit homines domus suae et ait ad eos: &#x201c; En introduxit virum Hebraeum, ut illuderet nobis; ingressus est ad me, ut coiret mecum. Cumque ego succlamassem,</span>
    <span class="versiculo"><sup>15</sup> et audisset vocem meam, reliquit pallium, quod tenebam, et fugit foras &#x201d;.</span>
    <span class="versiculo"><sup>16</sup> Retentum pallium ostendit marito revertenti domum</span>
    <span class="versiculo"><sup>17</sup> et secundum verba haec locuta est: &#x201c; Ingressus est ad me servus Hebraeus, quem adduxisti, ut illuderet mihi;</span>
    <span class="versiculo"><sup>18</sup> cumque audisset me clamare, reliquit pallium, quod tenebam, et fugit foras &#x201d;.</span>
    <span class="versiculo"><sup>19</sup> Dominus, auditis his verbis coniugis, iratus est valde;</span>
    <span class="versiculo"><sup>20</sup> tradiditque Ioseph in carcerem, ubi vincti regis custodiebantur. Et erat ibi clausus.</span>
    <span class="versiculo"><sup>21</sup> Fuit autem Dominus cum Ioseph et misertus illius dedit ei gratiam in conspectu principis carceris.</span>
    <span class="versiculo"><sup>22</sup> Qui tradidit in manu Ioseph universos vinctos, qui in custodia tenebantur, et, quidquid ibi faciendum erat, ipse faciebat,</span>
    <span class="versiculo"><sup>23</sup> nec princeps carceris spectabat quidquid in manu eius erat: Dominus enim erat cum illo et omnia opera eius dirigebat.</span>
</div>
