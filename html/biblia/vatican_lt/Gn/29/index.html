<div>
	<span class="capitulo">29</span>
	<span class="versiculo"><sup>1</sup> Profectus ergo Iacob venit in terram orientalium.</span>
	<span class="versiculo"><sup>2</sup> Et vidit puteum in agro, tres quoque greges ovium accubantes iuxta eum; nam ex illo adaquabantur pecora, et os eius grandi lapide claudebatur.</span>
	<span class="versiculo"><sup>3</sup> Morisque erat, ut, cunctis ovibus congregatis, devolverent lapidem et, refectis gregibus, rursum super os putei ponerent.</span>
	<span class="versiculo"><sup>4</sup> Dixitque ad pastores: &#x201c; Fratres, unde estis? &#x201d;. Qui responderunt: &#x201c; De Charran &#x201d;.</span>
	<span class="versiculo"><sup>5</sup> Quos interrogans: &#x201c; Numquid, ait, nostis Laban filium Nachor? &#x201d;. Dixerunt: &#x201c; Novimus &#x201d;.</span>
	<span class="versiculo"><sup>6</sup> &#x201c; Sanusne est? &#x201d;, inquit. &#x201c; Valet, inquiunt, et ecce Rachel filia eius venit cum grege &#x201d;.</span>
	<span class="versiculo"><sup>7</sup> Dixitque: &#x201c; Adhuc multum diei superest, nec est tempus, ut congregentur greges; date potum ovibus et sic ad pastum eas reducite &#x201d;.</span>
	<span class="versiculo"><sup>8</sup> Qui responderunt: &#x201c; Non possumus, donec omnia pecora congregentur et amoveamus lapidem de ore putei, ut adaquemus greges &#x201d;.</span>
	<span class="versiculo"><sup>9</sup> Adhuc loquebatur cum eis, et ecce Rachel veniebat cum ovibus patris sui; nam gregem ipsa pascebat.</span>
	<span class="versiculo"><sup>10</sup> Cum vidisset Iacob Rachel filiam Laban avunculi sui ovesque Laban avunculi sui, accedens amovit lapidem de ore putei</span>
	<span class="versiculo"><sup>11</sup> et adaquavit gregem Laban avunculi sui. Tunc Iacob osculatus est Rachel et elevata voce flevit;</span>
	<span class="versiculo"><sup>12</sup> et indicavit ei quod frater esset patris eius et filius Rebeccae. At illa festinans nuntiavit patri suo.</span>
	<span class="versiculo"><sup>13</sup> Qui cum audisset venisse Iacob filium sororis suae, cucurrit obviam ei; complexusque eum et in oscula ruens duxit in domum suam. Auditis autem omnibus, quae evenerant,</span>
	<span class="versiculo"><sup>14</sup> respondit: &#x201c; Vere os meum es et caro mea! &#x201d;.
Et, postquam Iacob habitavit apud eum per dies mensis unius,</span>
	<span class="versiculo"><sup>15</sup> dixit ei Laban: &#x201c; Num, quia frater meus es, gratis servies mihi? Dic quid mercedis accipias &#x201d;.</span>
	<span class="versiculo"><sup>16</sup> Habebat vero filias duas: nomen maioris Lia, minor vero appellabatur Rachel;</span>
	<span class="versiculo"><sup>17</sup> sed Lia lippis erat oculis, Rachel decora et venusto aspectu.</span>
	<span class="versiculo"><sup>18</sup> Quam diligens Iacob ait: &#x201c; Serviam tibi pro Rachel filia tua minore septem annis &#x201d;.</span>
	<span class="versiculo"><sup>19</sup> Respondit Laban: &#x201c; Melius est, ut tibi eam dem quam alteri viro; mane apud me &#x201d;.</span>
	<span class="versiculo"><sup>20</sup> Servivit igitur Iacob pro Rachel septem annis, et videbantur illi pauci dies prae amoris magnitudine.</span>
	<span class="versiculo"><sup>21</sup> Dixitque ad Laban: &#x201c; Da mihi uxorem meam, quia iam tempus expletum est, ut ingrediar ad eam &#x201d;.</span>
	<span class="versiculo"><sup>22</sup> Qui, vocatis omnibus viris loci ad convivium, fecit nuptias.</span>
	<span class="versiculo"><sup>23</sup> Et vespere sumpsit Liam filiam suam et introduxit ad eum, et venit ad eam.</span>
	<span class="versiculo"><sup>24</sup> Et dedit Laban ancillam filiae Zelpham nomine.
Facto mane, vidit, et ecce erat Lia.</span>
	<span class="versiculo"><sup>25</sup> Et dixit ad socerum suum: &#x201c; Quid hoc fecisti mihi? Nonne pro Rachel servivi tibi? Quare imposuisti mihi? &#x201d;.</span>
	<span class="versiculo"><sup>26</sup> Respondit Laban: &#x201c; Non est in loco nostro consuetudinis, ut minorem ante maiorem tradamus ad nuptias.</span>
	<span class="versiculo"><sup>27</sup> Imple hebdomadam hanc, et alteram quoque dabo tibi pro opere, quo serviturus es mihi septem annis aliis &#x201d;.</span>
	<span class="versiculo"><sup>28</sup> Acquievit placito et, hebdomada transacta, dedit ei Laban filiam suam Rachel uxorem,</span>
	<span class="versiculo"><sup>29</sup> cui servam Bilham tradidit.</span>
	<span class="versiculo"><sup>30</sup> Et ingressus etiam ad Rachel amavit eam plus quam Liam serviens apud eum septem annis aliis.</span>
	<span class="versiculo"><sup>31</sup> Videns autem Dominus quod despiceret Liam, aperuit vulvam eius, Rachel sterili permanente.</span>
	<span class="versiculo"><sup>32</sup> Et concepit Lia et genuit filium vocavitque nomen eius Ruben dicens: &#x201c; Vidit Dominus humilitatem meam; nunc amabit me vir meus &#x201d;.</span>
	<span class="versiculo"><sup>33</sup> Rursumque concepit et peperit filium et ait: &#x201c; Quoniam audivit me Dominus haberi contemptui, dedit etiam istum mihi &#x201d;; vocavitque nomen illius Simeon.</span>
	<span class="versiculo"><sup>34</sup> Concepit tertio et genuit alium filium dixitque: &#x201c; Nunc quoque copulabitur mihi maritus meus, eo quod pepererim ei tres filios &#x201d;; et idcirco appellavit nomen eius Levi.</span>
	<span class="versiculo"><sup>35</sup> Quarto concepit et peperit filium et ait: &#x201c; Modo confitebor Domino &#x201d;; et ob hoc vocavit eum Iudam. Cessavitque parere.</span>
</div>
