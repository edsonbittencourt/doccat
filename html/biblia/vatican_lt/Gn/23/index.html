<div>
	<span class="capitulo">23</span>
	<span class="versiculo"><sup>1</sup> Vixit autem Sara centum viginti septem annis</span>
	<span class="versiculo"><sup>2</sup> et mortua est in Cariatharbe, quae est Hebron, in terra Chanaan; venitque Abraham, ut plangeret et fleret eam.</span>
	<span class="versiculo"><sup>3</sup> Cumque surrexisset ab officio funeris, locutus est ad filios Heth dicens:</span>
	<span class="versiculo"><sup>4</sup> &#x201c;Advena sum et inquilinus apud vos; date mihi possessionem sepulcri vobiscum, ut sepeliam mortuum meum&#x201d;.</span>
	<span class="versiculo"><sup>5</sup> Responderunt filii Heth dicentes:</span>
	<span class="versiculo"><sup>6</sup> &#x201c;Audi nos, domine, princeps Dei es apud nos: in nobilissimo sepulcrorum nostrorum sepeli mortuum tuum; nullusque te prohibebit, quin in sepulcro eius sepelias mortuum tuum&#x201d;.</span>
	<span class="versiculo"><sup>7</sup> Surrexit Abraham et adoravit populum terrae, filios videlicet Heth,</span>
	<span class="versiculo"><sup>8</sup> dixitque ad eos: &#x201c;Si placet animae vestrae, ut sepeliam mortuum meum, audite me et intercedite pro me apud Ephron filium Seor,</span>
	<span class="versiculo"><sup>9</sup> ut det mihi speluncam Machpela, quam habet in extrema parte agri sui. Pecunia digna tradat eam mihi coram vobis in possessionem sepulcri&#x201d;.</span>
	<span class="versiculo"><sup>10</sup> Sedebat autem Ephron in medio filiorum Heth. Responditque Ephron Hetthaeus ad Abraham, filiis Heth audientibus cunctis, qui ingrediebantur portam civitatis illius, dicens:</span>
	<span class="versiculo"><sup>11</sup> &#x201c;Nequaquam ita fiat, domine mi, ausculta me. Agrum do tibi et speluncam, quae in eo est, praesentibus filiis populi mei; sepeli mortuum tuum&#x201d;.</span>
	<span class="versiculo"><sup>12</sup> Adoravit Abraham coram populo terrae</span>
	<span class="versiculo"><sup>13</sup> et locutus est ad Ephron, audiente populo terrae: &#x201c;Quaeso, ut audias me. Dabo pecuniam pro agro; suscipe eam, et sic sepeliam mortuum meum in eo&#x201d;.</span>
	<span class="versiculo"><sup>14</sup> Respondit Ephron ad Abraham dicens ei:</span>
	<span class="versiculo"><sup>15</sup> &#x201c;Domine mi, audi me. Terra quadringentorum siclorum argenti inter me et te quid est hoc? Sepeli mortuum tuum&#x201d;.</span>
	<span class="versiculo"><sup>16</sup> Auscultavit Abraham Ephron et appendit pecuniam, quam Ephron postulaverat, audientibus filiis Heth, quadringentos siclos argenti, sicut mos erat apud negotiatores.</span>
	<span class="versiculo"><sup>17</sup> Confirmatusque est ager Ephronis, qui erat in Machpela respiciens Mambre, tam ipse quam spelunca in eo et omnes arbores eius in cunctis terminis eius per circuitum,</span>
	<span class="versiculo"><sup>18</sup> Abrahae in possessionem, videntibus filiis Heth cunctis, qui intrabant portam civitatis illius.</span>
	<span class="versiculo"><sup>19</sup> Deinde sepelivit Abraham Saram uxorem suam in spelunca agri Machpela, qui respiciebat Mambre &shy; haec est Hebron &shy; in terra Chanaan.</span>
	<span class="versiculo"><sup>20</sup> Et confirmatus est ager et antrum, quod erat in eo, Abrahae in possessionem sepulcri a filiis Heth.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
