<div>
	<span class="capitulo">28</span>
	<span class="versiculo"><sup>1</sup> Vocavit itaque Isaac Iacob et benedixit eum praecepit que ei dicens: &#x201c; Noli accipere coniugem de filiabus Chanaan;</span>
	<span class="versiculo"><sup>2</sup> surge, vade in Paddanaram ad domum Bathuel patris matris tuae et accipe tibi inde uxorem de filiabus Laban avunculi tui.</span>
	<span class="versiculo"><sup>3</sup> Deus autem omnipotens benedicat tibi et crescere te faciat atque multiplicet, ut sis in multitudinem populorum;</span>
	<span class="versiculo"><sup>4</sup> et det tibi benedictiones Abraham tibi et semini tuo tecum, ut possideas terram peregrinationis tuae, quam pollicitus est Deus avo tuo &#x201d;.</span>
	<span class="versiculo"><sup>5</sup> Cumque dimisisset eum Isaac, profectus est in Paddanaram ad Laban filium Bathuel Aramaei fratrem Rebeccae matris Iacob et Esau.</span>
	<span class="versiculo"><sup>6</sup> Videns autem Esau quod benedixisset pater suus Iacob et misisset eum in Paddanaram, ut inde uxorem duceret, et quod post benedictionem praecepisset ei dicens: &#x201c; Non accipies uxorem de filiabus Chanaan &#x201d;,</span>
	<span class="versiculo"><sup>7</sup> quodque oboediens Iacob parentibus suis isset in Paddanaram;</span>
	<span class="versiculo"><sup>8</sup> probans quoque quod non libenter aspiceret filias Chanaan pater suus,</span>
	<span class="versiculo"><sup>9</sup> ivit ad Ismaelem et duxit uxorem, absque iis, quas habebat, Mahalath filiam Ismael filii Abraham sororem Nabaioth.</span>
	<span class="versiculo"><sup>10</sup> Igitur egressus Iacob de Bersabee pergebat Charran.</span>
	<span class="versiculo"><sup>11</sup> Cumque venisset ad quendam locum et vellet in eo requiescere post solis occubitum, tulit de lapidibus, qui iacebant, et supponens capiti suo dormivit in eodem loco.</span>
	<span class="versiculo"><sup>12</sup> Viditque in somnio scalam stantem super terram et cacumen illius tangens caelum, angelos quoque Dei ascendentes et descendentes per eam</span>
	<span class="versiculo"><sup>13</sup> et Dominum innixum scalae dicentem sibi: &#x201c; Ego sum Dominus, Deus Abraham patris tui et Deus Isaac. Terram, in qua dormis, tibi dabo et semini tuo.</span>
	<span class="versiculo"><sup>14</sup> Eritque semen tuum quasi pulvis terrae; dilataberis ad occidentem et orientem et septentrionem et meridiem; et benedicentur in te et in semine tuo cunctae tribus terrae.</span>
	<span class="versiculo"><sup>15</sup> Et ecce, ego tecum sum et custodiam te, quocumque perrexeris, et reducam te in terram hanc; nec dimittam te, nisi complevero quae dixi tibi &#x201d;.</span>
	<span class="versiculo"><sup>16</sup> Cumque evigilasset Iacob de somno, ait: &#x201c; Vere Dominus est in loco isto, et ego nesciebam &#x201d;.</span>
	<span class="versiculo"><sup>17</sup> Pavensque: &#x201c; Quam terribilis est, inquit, locus iste! Non est hic aliud nisi domus Dei et porta caeli &#x201d;.</span>
	<span class="versiculo"><sup>18</sup> Surgens ergo Iacob mane tulit lapidem, quem supposuerat capiti suo, et erexit in titulum fundens oleum desuper.</span>
	<span class="versiculo"><sup>19</sup> Appellavitque nomen loci illius Bethel; prius autem urbs vocabatur Luza.</span>
	<span class="versiculo"><sup>20</sup> Vovit Iacob etiam votum dicens: &#x201c; Si fuerit Deus mecum et custodierit me in via hac, per quam ambulo, et dederit mihi panem ad vescendum et vestimentum ad induendum,</span>
	<span class="versiculo"><sup>21</sup> reversusque fuero prospere ad domum patris mei, erit mihi Dominus in Deum,</span>
	<span class="versiculo"><sup>22</sup> et lapis iste, quem erexi in titulum, erit domus Dei; cunctorumque, quae dederis mihi, decimas offeram tibi &#x201d;.</span>
</div>
