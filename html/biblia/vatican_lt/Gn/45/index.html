<div>
	<span class="capitulo">45</span>
	<span class="versiculo"><sup>1</sup> Non se poterat ultra cohibere Ioseph omnibus coram astantibus, unde clamavit: &#x201c; Egredimini, cuncti, foras! &#x201d;. Et nemo aderat cum eo, quando manifestavit se fratribus suis.</span>
	<span class="versiculo"><sup>2</sup> Elevavitque vocem cum fletu, quam audierunt Aegyptii omnisque domus pharaonis.</span>
	<span class="versiculo"><sup>3</sup> Et dixit Ioseph fratribus suis: &#x201c; Ego sum Ioseph! Adhuc pater meus vivit? &#x201d;. Nec poterant respondere fratres nimio terrore perterriti.</span>
	<span class="versiculo"><sup>4</sup> Ad quos ille clementer: &#x201c; Accedite, inquit, ad me &#x201d;. Et cum accessissent prope: &#x201c; Ego sum, ait, Ioseph frater vester, quem vendidistis in Aegyptum.</span>
	<span class="versiculo"><sup>5</sup> Nolite contristari, neque vobis durum esse videatur quod vendidistis me in his regionibus. Pro salute enim vestra misit me Deus ante vos in Aegyptum.</span>
	<span class="versiculo"><sup>6</sup> Biennium est enim quod coepit fames esse in terra, et adhuc quinque anni restant, quibus nec arari poterit nec meti.</span>
	<span class="versiculo"><sup>7</sup> Praemisitque me Deus, ut reservemini super terram, et servetur vita vestra in salvationem magnam.</span>
	<span class="versiculo"><sup>8</sup> Non vestro consilio, sed Dei voluntate huc missus sum, qui fecit me quasi patrem pharaonis et dominum universae domus eius ac principem in omni terra Aegypti.</span>
	<span class="versiculo"><sup>9</sup> Festinate et ascendite ad patrem meum et dicetis ei: &quot;Haec mandat filius tuus Ioseph: Deus fecit me dominum universae terrae Aegypti; descende ad me, ne moreris.</span>
	<span class="versiculo"><sup>10</sup> Et habitabis in terra Gessen; erisque iuxta me tu et filii tui et filii filiorum tuorum, oves tuae et armenta tua et universa, quae possides.</span>
	<span class="versiculo"><sup>11</sup> Ibique te pascam &shy; adhuc enim quinque anni residui sunt famis &shy; ne et tu pereas et domus tua et omnia, quae possides&quot;.</span>
	<span class="versiculo"><sup>12</sup> En oculi vestri et oculi fratris mei Beniamin vident quia os meum est, quod loquitur ad vos.</span>
	<span class="versiculo"><sup>13</sup> Nuntiate patri meo universam gloriam meam in Aegypto et cuncta, quae vidistis. Festinate et adducite eum ad me &#x201d;.</span>
	<span class="versiculo"><sup>14</sup> Cumque amplexatus recidisset in collum Beniamin fratris sui, flevit, illo quoque similiter flente, super collum eius.</span>
	<span class="versiculo"><sup>15</sup> Osculatusque est Ioseph omnes fratres suos et ploravit super singulos. Post quae ausi sunt loqui ad eum.</span>
	<span class="versiculo"><sup>16</sup> Auditumque est et celebri sermone vulgatum in aula regis: &#x201c; Venerunt fratres Ioseph! &#x201d;. Et gavisus est pharao atque omnis familia eius.</span>
	<span class="versiculo"><sup>17</sup> Dixitque ad Ioseph, ut imperaret fratribus suis dicens: &#x201c; Onerantes iumenta ite in terram Chanaan</span>
	<span class="versiculo"><sup>18</sup> et tollite inde patrem vestrum et cognationem et venite ad me; et ego dabo vobis omnia bona Aegypti, ut comedatis medullam terrae.</span>
	<span class="versiculo"><sup>19</sup> Praecipe etiam: tollite plaustra de terra Aegypti ad subvectionem parvulorum vestrorum ac coniugum et tollite patrem vestrum et properate quantocius venientes.</span>
	<span class="versiculo"><sup>20</sup> Nec doleatis super supellectilem vestram, quia omnes opes Aegypti vestrae erunt &#x201d;.</span>
	<span class="versiculo"><sup>21</sup> Feceruntque filii Israel, ut eis mandatum fuerat. Quibus dedit Ioseph plaustra secundum pharaonis imperium et cibaria in itinere.</span>
	<span class="versiculo"><sup>22</sup> Singulis quoque proferri iussit vestimentum mutatorium; Beniamin vero dedit trecentos argenteos cum quinque</span>
	<span class="versiculo"><sup>23</sup> vestimentis mutatoriis. Patri suo misit similiter asinos decem, qui subveherent ex omnibus divitiis Aegypti, et totidem asinas triticum et panem et cibum pro itinere portantes.</span>
	<span class="versiculo"><sup>24</sup> Dimisit ergo fratres suos et proficiscentibus ait: &#x201c; Ne irascamini in via! &#x201d;.</span>
	<span class="versiculo"><sup>25</sup> Qui ascendentes ex Aegypto venerunt in terram Chanaan ad patrem suum Iacob</span>
	<span class="versiculo"><sup>26</sup> et nuntiaverunt ei dicentes: &#x201c; Ioseph vivit et ipse dominatur in omni terra Aegypti! &#x201d;. At cor eius frigidum mansit; non enim credebat eis.</span>
	<span class="versiculo"><sup>27</sup> Tunc referebant omnia verba Ioseph, quae dixerat eis. Cumque vidisset plaustra et universa, quae miserat ad adducendum eum, revixit spiritus eius,</span>
	<span class="versiculo"><sup>28</sup> et ait: &#x201c; Sufficit mihi, si adhuc Ioseph filius meus vivit. Vadam et videbo illum, antequam moriar &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
