<div>
	<span class="capitulo">44</span>
	<span class="versiculo"><sup>1</sup> Praecepit autem Ioseph dispensatori domus suae dicens: &#x201c; Imple saccos eorum frumento, quantum possunt capere, et pone pecuniam singulorum in summitate sacci.</span>
	<span class="versiculo"><sup>2</sup> Scyphum autem meum argenteum et pretium, quod dedit tritici, pone in ore sacci iunioris &#x201d;. Factumque est ita.</span>
	<span class="versiculo"><sup>3</sup> Et, orto mane, dimissi sunt cum asinis suis.</span>
	<span class="versiculo"><sup>4</sup> Iamque urbem exierant et processerant paululum, tunc Ioseph, arcessito dispensatore domus: &#x201c; Surge, inquit, et persequere viros; et apprehensis dicito: &quot;Quare reddidistis malum pro bono? Cur furati estis mihi scyphum argenteum?</span>
	<span class="versiculo"><sup>5</sup> Nonne ipse est, in quo bibit dominus meus et in quo augurari solet? Pessimam rem fecistis!&quot; &#x201d;.</span>
	<span class="versiculo"><sup>6</sup> Fecit ille, ut iusserat, et apprehensis per ordinem locutus est.</span>
	<span class="versiculo"><sup>7</sup> Qui responderunt: &#x201c; Quare sic loquitur dominus noster? Absit a servis tuis, ut tantum flagitii commiserimus.</span>
	<span class="versiculo"><sup>8</sup> Pecuniam, quam invenimus in summitate saccorum, reportavimus ad te de terra Chanaan; et quomodo consequens est, ut furati simus de domo domini tui aurum vel argentum?</span>
	<span class="versiculo"><sup>9</sup> Apud quemcumque fuerit inventum servorum tuorum, quod quaeris, moriatur; et nos erimus servi domini nostri &#x201d;.</span>
	<span class="versiculo"><sup>10</sup> Qui dixit eis: &#x201c; Fiat iuxta vestram sententiam: apud quemcumque fuerit inventum, ipse sit servus meus; vos autem eritis innoxii &#x201d;.</span>
	<span class="versiculo"><sup>11</sup> Itaque festinato deponentes in terram saccos aperuerunt singuli.</span>
	<span class="versiculo"><sup>12</sup> Quos scrutatus incipiens a maiore usque ad minimum invenit scyphum in sacco Beniamin.</span>
	<span class="versiculo"><sup>13</sup> At illi, scissis vestibus, oneratisque rursum asinis, reversi sunt in oppidum.</span>
	<span class="versiculo"><sup>14</sup> Et Iudas cum fratribus ingressus est ad Ioseph &shy; necdum enim de loco abierat &shy; omnesque ante eum pariter in terram corruerunt.</span>
	<span class="versiculo"><sup>15</sup> Quibus ille ait: &#x201c; Cur sic agere voluistis? An ignoratis quod non sit similis mei in augurandi scientia? &#x201d;.</span>
	<span class="versiculo"><sup>16</sup> Cui Iudas: &#x201c; Quid respondebimus, inquit, domino meo? Vel quid loquemur aut iuste poterimus obtendere? Deus invenit iniquitatem servorum tuorum; en omnes servi sumus domini mei, et nos et apud quem inventus est scyphus &#x201d;.</span>
	<span class="versiculo"><sup>17</sup> Respondit Ioseph: &#x201c; Absit a me, ut sic agam! Qui furatus est scyphum, ipse sit servus meus; vos autem abite liberi ad patrem vestrum &#x201d;.</span>
	<span class="versiculo"><sup>18</sup> Accedens autem propius Iudas confidenter ait: &#x201c; Oro, domine mi, loquatur servus tuus verbum in auribus tuis, et ne irascaris famulo tuo; tu es enim sicut pharao!</span>
	<span class="versiculo"><sup>19</sup> Dominus meus interrogavit prius servos suos: &quot;Habetis patrem aut fratrem?&quot;.</span>
	<span class="versiculo"><sup>20</sup> Et nos respondimus domino meo: &quot;Est nobis pater senex et puer parvulus, qui in senectute illius natus est, cuius uterinus frater mortuus est; et ipse solus superest a matre sua, pater vero tenere diligit eum&quot; &#x201d;.</span>
	<span class="versiculo"><sup>21</sup> Dixistique servis tuis: &quot;Adducite eum ad me, et ponam oculos meos super illum&quot;.</span>
	<span class="versiculo"><sup>22</sup> Suggessimus domino meo: &quot;Non potest puer relinquere patrem suum; si enim illum dimiserit, morietur&quot;.</span>
	<span class="versiculo"><sup>23</sup> Et dixisti servis tuis: &quot;Nisi venerit frater vester minimus vobiscum, non videbitis amplius faciem meam&quot;.</span>
	<span class="versiculo"><sup>24</sup> Cum ergo ascendissemus ad famulum tuum patrem nostrum, narravimus ei omnia, quae locutus est dominus meus,</span>
	<span class="versiculo"><sup>25</sup> et dixit pater noster: &quot;Revertimini et emite nobis parum tritici&quot;.</span>
	<span class="versiculo"><sup>26</sup> Cui diximus: &quot;Ire non possumus. Si frater noster minimus descenderit nobiscum, proficiscemur simul; alioquin, illo absente, non poterimus videre faciem viri&quot;.</span>
	<span class="versiculo"><sup>27</sup> Ad quae servus tuus pater meus respondit: &quot;Vos scitis quod duos genuerit mihi uxor mea.</span>
	<span class="versiculo"><sup>28</sup> Egressus est unus a me, et dixi: Bestia devoravit eum! Et hucusque non comparet.</span>
	<span class="versiculo"><sup>29</sup> Si tuleritis et istum a facie mea, et aliquid ei in via contigerit, deducetis canos meos cum maerore ad inferos&quot;.</span>
	<span class="versiculo"><sup>30</sup> Igitur, si intravero ad servum tuum patrem meum, et puer defuerit &shy; cum anima illius ex huius anima pendeat &shy;</span>
	<span class="versiculo"><sup>31</sup> videritque eum non esse nobiscum, morietur; et deducent famuli tui canos eius cum dolore ad inferos.</span>
	<span class="versiculo"><sup>32</sup> Servus tuus pro puero patri meo spopondit: Nisi reduxero eum, peccati reus ero in patrem meum omni tempore.</span>
	<span class="versiculo"><sup>33</sup> Manebo itaque servus tuus pro puero in ministerio domini mei, et puer ascendat cum fratribus suis.</span>
	<span class="versiculo"><sup>34</sup> Non enim possum redire ad patrem meum, absente puero, ne calamitatis, quae oppressura est patrem meum, testis assistam &#x201d;.</span>
</div>
