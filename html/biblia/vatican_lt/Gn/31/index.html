<div>
	<span class="capitulo">31</span>
	<span class="versiculo"><sup>1</sup> Postquam autem audivit verba filiorum Laban dicentium: &#x201c; Tulit Iacob omnia, quae fuerunt patris nostri, et de patris nostri facultate acquisivit has divitias &#x201d;,</span>
	<span class="versiculo"><sup>2</sup> animadvertit quoque faciem Laban quod non esset erga se sicut heri et nudiustertius.</span>
	<span class="versiculo"><sup>3</sup> Et dixit Dominus ad Iacob: &#x201c; Revertere in terram patrum tuorum et ad cognationem tuam, eroque tecum &#x201d;.</span>
	<span class="versiculo"><sup>4</sup> Misit Iacob et vocavit Rachel et Liam in agrum, ubi pascebat greges,</span>
	<span class="versiculo"><sup>5</sup> dixitque eis: &#x201c; Video faciem patris vestri quod non sit erga me sicut heri et nudiustertius; Deus autem patris mei fuit mecum,</span>
	<span class="versiculo"><sup>6</sup> et ipsae nostis quod totis viribus meis servierim patri vestro.</span>
	<span class="versiculo"><sup>7</sup> Sed pater vester circumvenit me et mutavit mercedem meam decem vicibus; et tamen non dimisit eum Deus, ut noceret mihi.</span>
	<span class="versiculo"><sup>8</sup> Si quando dixit: &quot;Variae erunt mercedes tuae&quot;, pariebant omnes oves varios fetus. Quando vero e contrario ait: &quot;Striata quaeque accipies pro mercede&quot;, omnes greges striata pepererunt.</span>
	<span class="versiculo"><sup>9</sup> Tulitque Deus substantiam patris vestri et dedit mihi.</span>
	<span class="versiculo"><sup>10</sup> Postquam enim conceptus gregis tempus advenerat, levavi oculos meos et vidi in somnis ascendentes mares super feminas, striatos et varios et respersos.</span>
	<span class="versiculo"><sup>11</sup> Dixitque angelus Dei ad me in somnis: &quot;Iacob&quot;. Et ego respondi: Adsum.</span>
	<span class="versiculo"><sup>12</sup> Qui ait: &quot;Leva oculos tuos et vide universos masculos ascendentes super feminas, striatos et varios atque respersos. Vidi enim omnia, quae fecit tibi Laban.</span>
	<span class="versiculo"><sup>13</sup> Ego sum Deus Bethel, ubi unxisti lapidem et votum vovisti mihi. Nunc ergo surge et egredere de terra hac revertens in terram nativitatis tuae&quot; &#x201d;.</span>
	<span class="versiculo"><sup>14</sup> Responderunt ei Rachel et Lia: &#x201c; Numquid habemus adhuc partem et hereditatem in domo patris nostri?</span>
	<span class="versiculo"><sup>15</sup> Nonne quasi alienas reputavit nos et vendidit nos comeditque pretium nostrum?</span>
	<span class="versiculo"><sup>16</sup> Sed omnes opes, quas tulit Deus patri nostro, nobis abstulit ac filiis nostris; unde omnia, quae praecepit tibi Deus, fac &#x201d;.</span>
	<span class="versiculo"><sup>17</sup> Surrexit itaque Iacob et imposuit liberos suos ac coniuges suas super camelos.</span>
	<span class="versiculo"><sup>18</sup> Tulitque omnes greges suos et omnem substantiam suam, quidquid in Paddanaram acquisierat, ut iret ad Isaac patrem suum in terram Chanaan.</span>
	<span class="versiculo"><sup>19</sup> Eo tempore Laban ierat ad tondendas oves, et Rachel furata est theraphim patris sui.</span>
	<span class="versiculo"><sup>20</sup> Iacob autem decepit cor Laban, non indicans ei quod fugeret.</span>
	<span class="versiculo"><sup>21</sup> Cumque fugisset cum omnibus, quae possidebat, et, amne transmisso, pergeret contra montem Galaad,</span>
	<span class="versiculo"><sup>22</sup> nuntiatum est Laban die tertio quod fugisset Iacob.</span>
	<span class="versiculo"><sup>23</sup> Qui, assumptis fratribus suis, persecutus est eum diebus septem et comprehendit eum in monte Galaad.</span>
	<span class="versiculo"><sup>24</sup> Venit autem Deus ad Laban Aramaeum per somnium noctis dixitque ei: &quot;Cave, ne quidquam loquaris contra Iacob!&quot;.</span>
	<span class="versiculo"><sup>25</sup> Iamque Iacob extenderat in monte tabernaculum, cum Laban, consecutus eum cum fratribus suis, in eodem monte Galaad fixit tentorium.</span>
	<span class="versiculo"><sup>26</sup> Et dixit ad Iacob: &#x201c; Quare ita egisti et decepisti cor meum, abigens filias meas quasi captivas gladio?</span>
	<span class="versiculo"><sup>27</sup> Cur clam fugisti et decepisti me, non indicans mihi, ut prosequerer te cum gaudio et canticis et tympanis et citharis?</span>
	<span class="versiculo"><sup>28</sup> Non es passus, ut oscularer filios meos ac filias; stulte operatus es. Et nunc</span>
	<span class="versiculo"><sup>29</sup> valet quidem manus mea reddere tibi malum, sed Deus patris vestri heri dixit mihi: &#x201c;Cave, ne loquaris contra Iacob quidquam!&#x201d;.</span>
	<span class="versiculo"><sup>30</sup> Esto, profectus es, quia desiderio tibi erat domus patris tui; cur furatus es deos meos? &#x201d;.</span>
	<span class="versiculo"><sup>31</sup> Respondit Iacob: &#x201c; Quia timui. Dixi enim, ne forte violenter auferres filias tuas a me.</span>
	<span class="versiculo"><sup>32</sup> Apud quemcumque inveneris deos tuos, non vivat! Coram fratribus nostris scrutare, quidquid tuorum apud me inveneris, et aufer &#x201d;. Ignorabat enim Iacob quod Rachel furata esset theraphim.</span>
	<span class="versiculo"><sup>33</sup> Ingressus itaque Laban tabernacula Iacob et Liae et utriusque famulae, non invenit. Egressus de tentorio Liae, intravit tentorium Rachelis.</span>
	<span class="versiculo"><sup>34</sup> Illa autem absconderat theraphim in stramento cameli et sedit desuper. Scrutantique omne tentorium et nihil invenienti</span>
	<span class="versiculo"><sup>35</sup> ait: &#x201c; Ne irascatur dominus meus, quod coram te assurgere nequeo, quia iuxta consuetudinem feminarum nunc accidit mihi &#x201d;. Quaesivit ergo et non invenit theraphim.</span>
	<span class="versiculo"><sup>36</sup> Tumensque Iacob cum iurgio ait: &#x201c; Quam ob culpam meam et ob quod peccatum meum sic persecutus es me,</span>
	<span class="versiculo"><sup>37</sup> quia scrutatus es omnem supellectilem meam? Quid invenisti de cuncta substantia domus tuae? Pone hic coram fratribus meis et fratribus tuis, et iudicent inter me et te.</span>
	<span class="versiculo"><sup>38</sup> Ecce, viginti annis fui tecum. Oves tuae et caprae non abortiverunt, arietes gregis tui non comedi;</span>
	<span class="versiculo"><sup>39</sup> nec dilaceratum a bestia ostendi tibi: ego damnum omne reddebam; quidquid die noctuque furto perierat, a me exigebas.</span>
	<span class="versiculo"><sup>40</sup> Die aestu consumebar et nocte gelu, fugiebatque somnus ab oculis meis.</span>
	<span class="versiculo"><sup>41</sup> Sic per viginti annos in domo tua servivi tibi: quattuordecim pro filiabus et sex pro gregibus tuis; immutasti quoque mercedem meam decem vicibus.</span>
	<span class="versiculo"><sup>42</sup> Nisi Deus patris mei, Deus Abraham et Timor Isaac, affuisset mihi, certemodo nudum me dimisisses; afflictionem meam et laborem manuum mearum respexit Deus et iudicavit heri &#x201d;.</span>
	<span class="versiculo"><sup>43</sup> Respondit ei Laban: &#x201c; Filiae filiae meae et filii filii mei et greges greges mei et omnia, quae cernis, mea sunt; et filiabus meis quid possum facere illis hodie et filiis earum, quos genuerunt?</span>
	<span class="versiculo"><sup>44</sup> Veni ergo, et ineamus foedus ego et tu, ut sit in testimonium inter me et te &#x201d;.</span>
	<span class="versiculo"><sup>45</sup> Tulit itaque Iacob lapidem et erexit illum in titulum;</span>
	<span class="versiculo"><sup>46</sup> dixitque fratribus suis: &#x201c; Afferte lapides &#x201d;. Qui congregantes fecerunt tumulum comederuntque ibi super eum.</span>
	<span class="versiculo"><sup>47</sup> Quem vocavit Laban Iegarsahadutha (id est Tumulus testimonii), et Iacob Galed (uterque iuxta proprietatem linguae suae).</span>
	<span class="versiculo"><sup>48</sup> Dixitque Laban: &#x201c; Tumulus iste testis erit inter me et te hodie &#x201d;; et idcirco appellatum est nomen eius Galed (id est Tumulus testis)</span>
	<span class="versiculo"><sup>49</sup> et etiam Maspha (id est Specula), quia dixit: &#x201c; Speculetur Dominus inter me et te, quando absconditi erimus ab invicem.</span>
	<span class="versiculo"><sup>50</sup> Si afflixeris filias meas et si introduxeris uxores alias super eas, cum nemo nobiscum sit, vide, Deus est testis inter me et te &#x201d;.</span>
	<span class="versiculo"><sup>51</sup> Dixitque Laban ad Iacob: &#x201c; En tumulus hic et lapis, quem erexi inter me et te.</span>
	<span class="versiculo"><sup>52</sup> Testis erit tumulus iste et lapis quod ego non transibo tumulum hunc pergens ad te, neque tu transibis tumulum hunc et lapidem hunc ad malum.</span>
	<span class="versiculo"><sup>53</sup> Deus Abraham et Deus Nachor iudicent inter nos &#x201d;.
Iuravit Iacob per Timorem patris sui Isaac;</span>
	<span class="versiculo"><sup>54</sup> immolatisque victimis in monte, vocavit fratres suos, ut ederent panem. Qui cum comedissent, pernoctaverunt in monte.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
