<div>
	<span class="capitulo">37</span>
	<span class="versiculo"><sup>1</sup> Habitavit autem Iacob in terra Chanaan, in qua peregrinatus est pater suus.</span>
	<span class="versiculo"><sup>2</sup> Hae sunt generationes Iacob.
Ioseph, cum decem et scptem esset annorum, pascebat gregem cum fratribus suis adhuc puer; et erat cum filiis Bilhae et Zelphae uxorum patris sui; detulitque patri malam eorum famam.</span>
	<span class="versiculo"><sup>3</sup> Israel autem diligebat Ioseph super omnes filios suos, eo quod in senectute genuisset eum; fecitque ei tunicam talarem.</span>
	<span class="versiculo"><sup>4</sup> Videntes autem fratres eius quod a patre plus cunctis filiis amaretur, oderant eum nec poterant ei quidquam pacifice loqui.</span>
	<span class="versiculo"><sup>5</sup> Accidit quoque ut visum somnium referret fratribus suis; quae causa maioris odii seminarium fuit.</span>
	<span class="versiculo"><sup>6</sup> Dixitque ad eos: &#x201c; Audite somnium meum, quod vidi.</span>
	<span class="versiculo"><sup>7</sup> Putabam ligare nos manipulos in agro, et quasi consurgere manipulum meum et stare, vestrosque manipulos circumstantes adorare manipulum meum &#x201d;.</span>
	<span class="versiculo"><sup>8</sup> Responderunt fratres eius: &#x201c; Numquid rex noster eris? Aut subiciemur dicioni tuae? &#x201d;. Haec ergo causa somniorum atque sermonum, invidiae et odii fomitem ministravit.</span>
	<span class="versiculo"><sup>9</sup> Aliud quoque vidit somnium, quod narrans fratribus ait: &#x201c; Vidi per somnium quasi solem et lunam et stellas undecim adorare me &#x201d;.</span>
	<span class="versiculo"><sup>10</sup> Quod cum patri suo et fratribus retulisset, increpavit eum pater suus et dixit: &#x201c; Quid sibi vult hoc somnium, quod vidisti? Num ego et mater tua et fratres tui adorabimus te proni in terram? &#x201d;.</span>
	<span class="versiculo"><sup>11</sup> Invidebant igitur ei fratres sui; pater vero rem tacitus considerabat.</span>
	<span class="versiculo"><sup>12</sup> Cumque fratres illius in pascendis gregibus patris morarentur in Sichem,</span>
	<span class="versiculo"><sup>13</sup> dixit Israel ad Ioseph: &#x201c; Fratres tui pascunt oves in Sichimis; veni, mittam te ad eos &#x201d;. Quo respondente:</span>
	<span class="versiculo"><sup>14</sup> &#x201c; Praesto sum &#x201d;, ait ei: &#x201c; Vade et vide, si cuncta prospera sint erga fratres tuos et pecora, et renuntia mihi quid agatur &#x201d;. Missus de valle Hebron venit in Sichem;</span>
	<span class="versiculo"><sup>15</sup> invenitque eum vir errantem in agro et interrogavit quid quaereret.</span>
	<span class="versiculo"><sup>16</sup> At ille respondit: &#x201c; Fratres meos quaero; indica mihi, ubi pascant greges &#x201d;.</span>
	<span class="versiculo"><sup>17</sup> Dixitque ei vir: &#x201c; Recesserunt de loco isto; audivi autem eos dicentes: &quot;Eamus in Dothain&quot; &#x201d;. Perrexit ergo Ioseph post fratres suos et invenit eos in Dothain.</span>
	<span class="versiculo"><sup>18</sup> Qui cum vidissent eum procul, antequam accederet ad eos, cogitaverunt illum occidere.</span>
	<span class="versiculo"><sup>19</sup> Et mutuo loquebantur: &#x201c; Ecce somniator venit;</span>
	<span class="versiculo"><sup>20</sup> venite, occidamus eum et mittamus in unam cisternarum dicemusque: Fera pessima devoravit eum. Et tunc apparebit quid illi prosint somnia sua &#x201d;.</span>
	<span class="versiculo"><sup>21</sup> Audiens autem hoc Ruben nitebatur liberare eum de manibus eorum et dixit:</span>
	<span class="versiculo"><sup>22</sup> &#x201c; Non interficiamus animam eius &#x201d;. Et dixit ad eos: &#x201c; Non effundatis sanguinem; sed proicite eum in cisternam hanc, quae est in solitudine, manusque vestras servate innoxias &#x201d;. Hoc autem dicebat volens eripere eum de manibus eorum et reddere patri suo.</span>
	<span class="versiculo"><sup>23</sup> Confestim igitur, ut pervenit ad fratres suos, nudaverunt eum tunica talari</span>
	<span class="versiculo"><sup>24</sup> miseruntque eum in cisternam, quae non habebat aquam.</span>
	<span class="versiculo"><sup>25</sup> Et sederunt, ut comederent panem. Attollentes autem oculos viderunt Ismaelitas viatorcs venire de Galaad et camelos eorum portantes tragacanthum et masticem et ladanum in Aegyptum.</span>
	<span class="versiculo"><sup>26</sup> Dixit ergo Iudas fratribus suis: &#x201c; Quid nobis prodest, si occiderimus fratrem nostrum et celaverimus sanguinem ipsius?</span>
	<span class="versiculo"><sup>27</sup> Melius est ut vendatur Ismaelitis, et manus nostrae non polluantur; frater enim et caro nostra est &#x201d;. Acquieverunt fratres sermonibus illius.</span>
	<span class="versiculo"><sup>28</sup> Et praetereuntibus Madianitis negotiatoribus, extrahentes Ioseph de cisterna, vendiderunt eum Ismaelitis viginti argenteis. Qui duxerunt eum in Aegyptum.</span>
	<span class="versiculo"><sup>29</sup> Reversusque Ruben ad cisternam non invenit puerum</span>
	<span class="versiculo"><sup>30</sup> et, scissis vestibus, pergens ad fratres suos ait: &#x201c; Puer non comparet, et ego quo ibo? &#x201d;.</span>
	<span class="versiculo"><sup>31</sup> Tulerunt autem tunicam eius et in sanguinem haedi, quem occiderant, tinxerunt</span>
	<span class="versiculo"><sup>32</sup> mittentes, qui ferrent ad patrem et dicerent: &#x201c;Hanc invenimus; vide, utrum tunica talaris filii tui sit an non? &#x201d;.</span>
	<span class="versiculo"><sup>33</sup> Quam cum agnovisset pater, ait: &#x201c; Tunica filii mei est; fera pessima comedit eum, bestia devoravit Ioseph &#x201d;.</span>
	<span class="versiculo"><sup>34</sup> Scissisque vestibus, indutus est cilicio lugens filium suum multo tempore.</span>
	<span class="versiculo"><sup>35</sup> Congregatis autem cunctis liberis eius, ut lenirent dolorem patris, noluit consolationem accipere et ait: &#x201c; Descendam ad filium meum lugens in infernum &#x201d;. Et flevit super eo pater eius.</span>
	<span class="versiculo"><sup>36</sup> Madianitae autem vendiderunt Ioseph in Aegypto Putiphari eunucho pharaonis, magistro satellitum.</span>
</div>
