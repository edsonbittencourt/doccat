<div>
    <span class="capitulo">7</span>
    <span class="versiculo"><sup>1</sup> Dixitque Dominus ad Noe: &#x201c;Ingredere tu et omnis domus tua arcam; te enim vidi iustum coram me in generatione hac.</span>
    <span class="versiculo"><sup>2</sup> Ex omnibus pecoribus mundis tolle septena septena, masculum et feminam; de pecoribus vero non mundis duo duo, masculum et feminam.</span>
    <span class="versiculo"><sup>3</sup> Sed et de volatilibus caeli septena septena, masculum et feminam, ut salvetur semen super faciem universae terrae.</span>
    <span class="versiculo"><sup>4</sup> Adhuc enim et post dies septem ego pluam super terram quadraginta diebus et quadraginta noctibus et delebo omnem substantiam, quam feci, de superficie terrae&#x201d;.</span>
    <span class="versiculo"><sup>5</sup> Fecit ergo Noe omnia, quae mandaverat ei Dominus.</span>
    <span class="versiculo"><sup>6</sup> Eratque Noe sescentorum annorum, quando diluvii aquae inundaverunt super terram.</span>
    <span class="versiculo"><sup>7</sup> Et ingressus est Noe et filii eius, uxor eius et uxores filiorum eius cum eo in arcam propter aquas diluvii.</span>
    <span class="versiculo"><sup>8</sup> De pecoribus mundis et immundis et de volucribus et ex omni, quod movetur super terram,</span>
    <span class="versiculo"><sup>9</sup> duo et duo ingressa sunt ad Noe in arcam, masculus et femina, sicut praeceperat Deus Noe.</span>
    <span class="versiculo"><sup>10</sup> Cumque transissent septem dies, aquae diluvii inundaverunt super terram.</span>
    <span class="versiculo"><sup>11</sup> Anno sescentesimo vitae Noe, mense secundo, septimo decimo die mensis rupti sunt omnes fontes abyssi magnae, et cataractae caeli apertae sunt;</span>
    <span class="versiculo"><sup>12</sup> et facta est pluvia super terram quadraginta diebus et quadraginta noctibus.</span>
    <span class="versiculo"><sup>13</sup> In articulo diei illius ingressus est Noe et Sem et Cham et Iapheth filii eius, uxor illius et tres uxores filiorum eius cum eis in arcam.</span>
    <span class="versiculo"><sup>14</sup> Ipsi et omne animal secundum genus suum, universaque iumenta in genere suo, et omne reptile, quod movetur super terram in genere suo, cunctumque volatile secundum genus suum, universae aves omnesque volucres</span>
    <span class="versiculo"><sup>15</sup> ingressae sunt ad Noe in arcam, bina et bina ex omni carne, in qua erat spiritus vitae.</span>
    <span class="versiculo"><sup>16</sup> Et quae ingressa sunt, masculus et femina ex omni carne introierunt, sicut praeceperat ei Deus; et inclusit eum Dominus de foris.</span>
    <span class="versiculo"><sup>17</sup> Factumque est diluvium quadraginta diebus super terram, et multiplicatae sunt aquae et elevaverunt arcam in sublime a terra.</span>
    <span class="versiculo"><sup>18</sup> Vehementer enim inundaverunt et omnia repleverunt in superficie terrae; porro arca ferebatur super aquas.</span>
    <span class="versiculo"><sup>19</sup> Et aquae praevaluerunt nimis super terram, opertique sunt omnes montes excelsi sub universo caelo.</span>
    <span class="versiculo"><sup>20</sup> Quindecim cubitis altior fuit aqua super montes, quos operuerat.</span>
    <span class="versiculo"><sup>21</sup> Consumptaque est omnis caro, quae movebatur super terram, volucrum, pecorum, bestiarum omniumque reptilium, quae reptant super terram, et universi homines:</span>
    <span class="versiculo"><sup>22</sup> cuncta, in quibus spiraculum vitae in terra, mortua sunt.</span>
    <span class="versiculo"><sup>23</sup> Et delevit omnem substantiam, quae erat super terram, ab homine usque ad pecus, usque ad reptile et usque ad volucres caeli; et deleta sunt de terra. Remansit autem solus Noe et qui cum eo erant in arca.</span>
    <span class="versiculo"><sup>24</sup> Obtinueruntque aquae terram centum quinquaginta diebus.</span>
</div>
