<div>
	<span class="capitulo">41</span>
	<span class="versiculo"><sup>1</sup> Post duos annos vidit pharao somnium. Putabat se stare super fluvium,</span>
	<span class="versiculo"><sup>2</sup> de quo ascendebant septem boves pulchrae et crassae et pascebantur in locis palustribus.</span>
	<span class="versiculo"><sup>3</sup> Aliae quoque septem emergebant post illas de flumine foedae confectaeque macie et stabant in ipsa amnis ripa;</span>
	<span class="versiculo"><sup>4</sup> devoraveruntque septem boves pulchras et crassas. Expergefactus pharao</span>
	<span class="versiculo"><sup>5</sup> rursum dormivit et vidit alterum somnium. Septem spicae pullulabant in culmo uno plenae atque formosae.</span>
	<span class="versiculo"><sup>6</sup> Aliae quoque totidem spicae tenues et percussae vento urente oriebantur</span>
	<span class="versiculo"><sup>7</sup> devorantes omnem priorum pulchritudinem. Evigilavit pharao, et ecce erat somnium!</span>
	<span class="versiculo"><sup>8</sup> Et, facto mane, pavore perterritus misit ad omnes coniectores Aegypti cunctosque sapientes suos; et accersitis narravit somnium, nec erat qui interpretaretur.</span>
	<span class="versiculo"><sup>9</sup> Tunc demum reminiscens pincernarum magister ait: &#x201c; Confiteor peccatum meum.</span>
	<span class="versiculo"><sup>10</sup> Iratus rex servis suis me et magistrum pistorum retrudi iussit in carcerem principis satellitum,</span>
	<span class="versiculo"><sup>11</sup> ubi una nocte uterque vidimus somnium praesagum futurorum.</span>
	<span class="versiculo"><sup>12</sup> Erat ibi puer Hebraeus eiusdem ducis satellitum famulus, cui narrantes somnia</span>
	<span class="versiculo"><sup>13</sup> audivimus quidquid postea rei probavit eventus. Ego enim redditus sum officio meo, et ille suspensus est in patibulo &#x201d;.</span>
	<span class="versiculo"><sup>14</sup> Protinus ad regis imperium eductum de carcere Ioseph totonderunt ac, veste mutata, obtulerunt ei.</span>
	<span class="versiculo"><sup>15</sup> Cui ille ait: &#x201c; Vidi somnia, nec est qui edisserat; quae audivi te sapientissime conicere &#x201d;.</span>
	<span class="versiculo"><sup>16</sup> Respondit Ioseph: &#x201c; Absque me Deus respondebit prospera pharaoni! &#x201d;.</span>
	<span class="versiculo"><sup>17</sup> Narravit ergo pharao, quod viderat: &#x201c; Putabam me stare super ripam fluminis</span>
	<span class="versiculo"><sup>18</sup> et septem boves de amne conscendere pulchras nimis et obesis carnibus, quae in pastu paludis virecta carpebant.</span>
	<span class="versiculo"><sup>19</sup> Et ecce has sequebantur aliae septem boves in tantum deformes et macilentae, ut numquam tales in terra Aegypti viderim;</span>
	<span class="versiculo"><sup>20</sup> quae, devoratis et consumptis prioribus,</span>
	<span class="versiculo"><sup>21</sup> nullum saturitatis dedere vestigium; sed simili macie et squalore torpebant. Evigilans, rursus sopore depressus,</span>
	<span class="versiculo"><sup>22</sup> vidi somnium: Septem spicae pullulabant in culmo uno plenae atque pulcherrimae.</span>
	<span class="versiculo"><sup>23</sup> Aliae quoque septem tenues et percussae vento urente oriebantur e stipula;</span>
	<span class="versiculo"><sup>24</sup> quae priorum pulchritudinem devoraverunt. Narravi coniectoribus somnium, et nemo est qui edisserat &#x201d;.</span>
	<span class="versiculo"><sup>25</sup> Respondit Ioseph: &#x201c; Somnium regis unum est: quae facturus est, Deus ostendit pharaoni.</span>
	<span class="versiculo"><sup>26</sup> Septem boves pulchrae et septem spicae plenae septem ubertatis anni sunt; eandemque vim somnii comprehendunt.</span>
	<span class="versiculo"><sup>27</sup> Septem quoque boves tenues atque macilentae, quae ascenderunt post eas, et septem spicae tenues et vento urente percussae septem anni sunt venturae famis,</span>
	<span class="versiculo"><sup>28</sup> qui hoc ordine complebuntur:</span>
	<span class="versiculo"><sup>29</sup> ecce septem anni venient fertilitatis magnae in universa terra Aegypti;</span>
	<span class="versiculo"><sup>30</sup> quos sequentur septem anni alii tantae sterilitatis, ut oblivioni tradatur cuncta retro abundantia. Consumptura est enim fames omnem terram,</span>
	<span class="versiculo"><sup>31</sup> et ubertatis magnitudinem perditura est inopiae magnitudo.</span>
	<span class="versiculo"><sup>32</sup> Quod autem vidisti secundo ad eandem rem pertinens somnium, firmitatis indicium est, eo quod fiat sermo Dei et velocius a Deo impleatur.</span>
	<span class="versiculo"><sup>33</sup> Nunc ergo provideat rex virum intellegentem et sapientem et praeficiat eum terrae Aegypti</span>
	<span class="versiculo"><sup>34</sup> constituatque praepositos per cunctas regiones et quintam partem fructuum per septem annos fertilitatis,</span>
	<span class="versiculo"><sup>35</sup> qui iam nunc futuri sunt, congreget in horrea; et omne frumentum sub pharaonis potestate condatur serveturque in urbibus;</span>
	<span class="versiculo"><sup>36</sup> et paretur futurae septem annorum fami, quae pressura est Aegyptum, et non consumetur terra inopia &#x201d;.</span>
	<span class="versiculo"><sup>37</sup> Placuit pharaoni consilium et cunctis ministris eius.</span>
	<span class="versiculo"><sup>38</sup> Locutusque est ad eos: &#x201c; Num invenire poterimus talem virum, qui spiritu Dei plenus sit? &#x201d;.</span>
	<span class="versiculo"><sup>39</sup> Dixit ergo ad Ioseph: &#x201c; Quia ostendit tibi Deus omnia, quae locutus es, numquid sapientiorem et consimilem tui invenire potero?</span>
	<span class="versiculo"><sup>40</sup> Tu eris super domum meam, et ad tui oris imperium cunctus populus meus oboediet; uno tantum regni solio te praecedam &#x201d;.</span>
	<span class="versiculo"><sup>41</sup> Dixitque rursus pharao ad Ioseph: &#x201c; Ecce, constitui te super universam terram Aegypti &#x201d;.</span>
	<span class="versiculo"><sup>42</sup> Tulitque anulum de manu sua et dedit eum in manu eius; vestivitque eum stola byssina et collo torquem auream circumposuit.</span>
	<span class="versiculo"><sup>43</sup> Fecitque eum ascendere super currum suum secundum, clamante praecone: &#x201c; Abrech! &#x201d;, ut omnes coram eo genuflecterent et praepositum esse scirent universae terrae Aegypti.</span>
	<span class="versiculo"><sup>44</sup> Dixit quoque rex ad Ioseph: &#x201c; Ego sum pharao; absque tuo imperio non movebit quisquam manum aut pedem in omni terra Aegypti &#x201d;.</span>
	<span class="versiculo"><sup>45</sup> Vertitque nomen eius et vocavit eum lingua Aegyptiaca Saphaneth Phanec (quod interpretatur Salvator mundi) deditque illi uxorem Aseneth filiam Putiphare sacerdotis Heliopoleos.
Egressus est itaque Ioseph ad terram Aegypti</span>
	<span class="versiculo"><sup>46</sup> &shy; triginta autem annorum erat quando stetit in conspectu regis pharaonis &shy; et circuivit omnes regiones Aegypti.</span>
	<span class="versiculo"><sup>47</sup> Venitque fertilitas septem annorum, et segetes congregavit in horrea Aegypti</span>
	<span class="versiculo"><sup>48</sup> condens in singulis urbibus frumentum camporum in circuitu.</span>
	<span class="versiculo"><sup>49</sup> Tantaque fuit abundantia tritici, ut arenae maris coaequaretur, et copia mensuram excederet.</span>
	<span class="versiculo"><sup>50</sup> Nati sunt autem Ioseph filii duo, antequam veniret fames, quos ei peperit Aseneth filia Putiphare sacerdotis Heliopoleos.</span>
	<span class="versiculo"><sup>51</sup> Vocavitque nomen primogeniti Manasses dicens: &#x201c; Oblivisci me fecit Deus omnium laborum meorum et domus patris mei &#x201d;.</span>
	<span class="versiculo"><sup>52</sup> Nomen quoque secundi appellavit Ephraim dicens: &#x201c; Crescere me fecit Deus in terra paupertatis meae &#x201d;.</span>
	<span class="versiculo"><sup>53</sup> Igitur, transactis septem annis ubertatis, qui fuerant in Aegypto,</span>
	<span class="versiculo"><sup>54</sup> coeperunt venire septem anni inopiae, quos praedixerat Ioseph, et in universo orbe fames praevaluit; in cuncta autem terra Aegypti erat panis.</span>
	<span class="versiculo"><sup>55</sup> Qua esuriente, clamavit populus ad pharaonem alimenta petens. Quibus ille respondit: &#x201c; Ite ad Ioseph et, quidquid vobis dixerit, facite &#x201d;.</span>
	<span class="versiculo"><sup>56</sup> Et invaluit fames in omni terra Aegypti; aperuitque Ioseph universa horrea et vendebat Aegyptiis; nam et illos oppresserat fames.</span>
	<span class="versiculo"><sup>57</sup> Omnesque provinciae veniebant in Aegyptum, ut emerent escas apud Ioseph, quia inopia invaluerat in universa terra.</span>
</div>
