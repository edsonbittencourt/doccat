<div>
	<span class="capitulo">15</span>
	<span class="versiculo"><sup>1</sup> His itaque transactis, factus est sermo Domini ad Abram per visionem dicens: &#x201c;Noli timere, Abram! Ego protector tuus sum, et merces tua magna erit nimis&#x201d;.</span>
	<span class="versiculo"><sup>2</sup> Dixitque Abram: &#x201c;Domine Deus, quid dabis mihi? Ego vadam absque liberis, et heres domus meae erit Damascenus Eliezer &#x201d;.</span>
	<span class="versiculo"><sup>3</sup> Addiditque Abram: &#x201c;En mihi non dedisti semen, et ecce vernaculus meus heres meus erit&#x201d;.</span>
	<span class="versiculo"><sup>4</sup> Sed ecce sermo Domini factus est ad eum: &#x201c;Non erit hic heres tuus, sed qui egredietur de visceribus tuis, ipsum habebis heredem &#x201d;.</span>
	<span class="versiculo"><sup>5</sup> Eduxitque eum foras et ait illi: &#x201c;Suspice caelum et numera stellas, si potes&#x201d;. Et dixit ei: &#x201c;Sic erit semen tuum&#x201d;.</span>
	<span class="versiculo"><sup>6</sup> Credidit Domino, et reputatum est ei ad iustitiam.</span>
	<span class="versiculo"><sup>7</sup> Dixitque ad eum: &#x201c;Ego Dominus, qui eduxi te de Ur Chaldaeorum, ut darem tibi terram istam, et possideres eam&#x201d;.</span>
	<span class="versiculo"><sup>8</sup> Et ille ait: &#x201c;Domine Deus, unde scire possum quod possessurus sim eam?&#x201d;.</span>
	<span class="versiculo"><sup>9</sup> Respondens Dominus: &#x201c;Sume, inquit, mihi vitulam triennem et capram trimam et arietem annorum trium, turturem quoque et columbam&#x201d;.</span>
	<span class="versiculo"><sup>10</sup> Qui tollens universa haec divisit ea per medium et utrasque partes contra se altrinsecus posuit; aves autem non divisit.</span>
	<span class="versiculo"><sup>11</sup> Descenderuntque volucres super cadavera, et abigebat eas Abram.</span>
	<span class="versiculo"><sup>12</sup> Cumque sol occumberet, sopor irruit super Abram, et ecce horror magnus et tenebrosus invasit eum.</span>
	<span class="versiculo"><sup>13</sup> Dictumque est ad eum: &#x201c;Scito praenoscens quod peregrinum futurum sit semen tuum in terra non sua, et subicient eos servituti et affligent quadringentis annis.</span>
	<span class="versiculo"><sup>14</sup> Verumtamen et gentem, cui servituri sunt, ego iudicabo, et post haec egredientur cum magna substantia.</span>
	<span class="versiculo"><sup>15</sup> Tu autem ibis ad patres tuos in pace, sepultus in senectute bona.</span>
	<span class="versiculo"><sup>16</sup> Generatione autem quarta revertentur huc; necdum enim completae sunt iniquitates Amorraeorum usque ad praesens tempus&#x201d;.</span>
	<span class="versiculo"><sup>17</sup> Cum ergo occubuisset sol, facta est caligo tenebrosa, et apparuit clibanus fumans et lampas ignis transiens inter divisiones illas.</span>
	<span class="versiculo"><sup>18</sup> In illo die pepigit Dominus cum Abram foedus dicens: &#x201c;Semini tuo dabo terram hanc a fluvio Aegypti usque ad magnum fluvium Euphraten,</span>
	<span class="versiculo"><sup>19</sup> Cinaeos et Cenezaeos, Cedmonaeos</span>
	<span class="versiculo"><sup>20</sup> et Hetthaeos et Pherezaeos, Raphaim quoque</span>
	<span class="versiculo"><sup>21</sup> et Amorraeos et Chananaeos et Gergesaeos et Iebusaeos&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
