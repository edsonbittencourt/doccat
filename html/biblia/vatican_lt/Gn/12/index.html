<div>
	<span class="capitulo">12</span>
	<span class="versiculo"><sup>1</sup> Dixit autem Dominus ad Abram:
&#x201c;Egredere de terra tua et de cognatione tua
et de domo patris tui
in terram, quam monstrabo tibi.</span>
	<span class="versiculo"><sup>2</sup> Faciamque te in gentem magnam
et benedicam tibi
et magnificabo nomen tuum,
erisque in benedictionem.</span>
	<span class="versiculo"><sup>3</sup> Benedicam benedicentibus tibi
et maledicentibus tibi maledicam,
atque in te benedicentur
universae cognationes terrae!&#x201d;.</span>
	<span class="versiculo"><sup>4</sup> Egressus est itaque Abram, sicut praeceperat ei Dominus, et ivit cum eo Lot. Septuaginta quinque annorum erat Abram, cum egrederetur de Charran.</span>
	<span class="versiculo"><sup>5</sup> Tulitque Sarai uxorem suam et Lot filium fratris sui universamque substantiam, quam acquisiverant, et animas, quas fecerant in Charran, et egressi sunt, ut irent in terram Chanaan; et venerunt in terram Chanaan.</span>
	<span class="versiculo"><sup>6</sup> Pertransivit Abram terram usque ad locum Sichem, usque ad Quercum Moreh. Chananaeus autem tunc erat in terra.</span>
	<span class="versiculo"><sup>7</sup> Apparuit autem Dominus Abram et dixit ei: &#x201c;Semini tuo dabo terram hanc&#x201d;. Qui aedificavit ibi altare Domino, qui apparuerat ei.</span>
	<span class="versiculo"><sup>8</sup> Et inde transgrediens ad montem, qui erat contra orientem Bethel, tetendit ibi tabernaculum suum ab occidente habens Bethel et ab oriente Hai; aedificavit quoque ibi altare Domino et invocavit nomen Domini.</span>
	<span class="versiculo"><sup>9</sup> Perrexitque Abram de mansione in mansionem usque ad Nageb.</span>
	<span class="versiculo"><sup>10</sup> Facta est autem fames in terra; descenditque Abram in Aegyptum, ut peregrinaretur ibi; praevaluerat enim fames in terra.</span>
	<span class="versiculo"><sup>11</sup> Cumque prope esset, ut ingrederetur Aegyptum, dixit Sarai uxori suae: &#x201c;Novi quod pulchra sis mulier</span>
	<span class="versiculo"><sup>12</sup> et quod, cum viderint te Aegyptii, dicturi sunt: &quot;Uxor ipsius est&quot;; et interficient me et te reservabunt.</span>
	<span class="versiculo"><sup>13</sup> Dic ergo, obsecro te, quod soror mea sis, ut bene sit mihi propter te, et vivat anima mea ob gratiam tui&#x201d;.</span>
	<span class="versiculo"><sup>14</sup> Cum itaque ingressus esset Abram Aegyptum, viderunt Aegyptii mulierem quod esset pulchra nimis,</span>
	<span class="versiculo"><sup>15</sup> et viderunt eam principes pharaonis et laudaverunt eam apud illum; et sublata est mulier in domum pharaonis.</span>
	<span class="versiculo"><sup>16</sup> Abram vero bene usus est propter illam; fueruntque ei oves et boves et asini et servi et famulae et asinae et cameli.</span>
	<span class="versiculo"><sup>17</sup> Flagellavit autem Dominus pharaonem plagis maximis et domum eius propter Sarai uxorem Abram.</span>
	<span class="versiculo"><sup>18</sup> Vocavitque pharao Abram et dixit ei: &#x201c;Quidnam est hoc quod fecisti mihi? Quare non indicasti mihi quod uxor tua esset?</span>
	<span class="versiculo"><sup>19</sup> Quam ob causam dixisti esse sororem tuam, ut tollerem eam mihi in uxorem? Nunc igitur, ecce coniux tua: accipe eam et vade!&#x201d;.</span>
	<span class="versiculo"><sup>20</sup> Praecepitque pharao super Abram viris; et deduxerunt eum et uxorem illius et omnia, quae habebat.</span>
</div>
