<div>
	<span class="capitulo">34</span>
	<span class="versiculo"><sup>1</sup> Egressa est autem Dina filia, quam Lia pepererat Iacob, ut videret filias regionis illius.</span>
	<span class="versiculo"><sup>2</sup> Quam cum vidisset Sichem filius Hemmor Hevaei principis terrae illius, adamavit eam et rapuit; et dormivit cum illa, vi opprimens illam.</span>
	<span class="versiculo"><sup>3</sup> Et conglutinata est anima eius cum ea, et amavit puellam et locutus est ad cor eius.</span>
	<span class="versiculo"><sup>4</sup> Dixitque ad Hemmor patrem suum: &#x201c; Accipe mihi puellam hanc coniugem &#x201d;.</span>
	<span class="versiculo"><sup>5</sup> Cum audisset Iacob quod violasset Dinam filiam suam, absentibus filiis et in pastu pecorum occupatis, siluit, donec redirent.</span>
	<span class="versiculo"><sup>6</sup> Egresso autem Hemmor patre Sichem, ut loqueretur ad Iacob,</span>
	<span class="versiculo"><sup>7</sup> ecce filii Iacob veniebant de agro, auditoque, quod acciderat, contristati et irati sunt valde, eo quod foedam rem esset operatus in Israel et, violata filia Iacob, rem illicitam perpetrasset.</span>
	<span class="versiculo"><sup>8</sup> Locutus est itaque Hemmor ad eos: &#x201c; Sichem filii mei adhaesit anima filiae vestrae; date eam illi uxorem,</span>
	<span class="versiculo"><sup>9</sup> et iungamus vicissim conubia: filias vestras tradite nobis et filias nostras accipite vobis.</span>
	<span class="versiculo"><sup>10</sup> Et habitate nobiscum; terra in potestate vestra est: manete, perambulate et possidete eam &#x201d;.</span>
	<span class="versiculo"><sup>11</sup> Sed et Sichem ad patrem et ad fratres eius ait: &#x201c; Inveniam gratiam coram vobis et, quaecumque statueritis, dabo.</span>
	<span class="versiculo"><sup>12</sup> Augete mihi valde dotem et munera; libens tribuam, quod petieritis. Tantum date mihi puellam hanc uxorem &#x201d;.</span>
	<span class="versiculo"><sup>13</sup> Responderunt filii Iacob Sichem et Hemmor patri eius in dolo ob stuprum sororis:</span>
	<span class="versiculo"><sup>14</sup> &#x201c; Non possumus facere, quod petitis, dare sororem nostram homini incircumciso, opprobrium enim esset nobis.</span>
	<span class="versiculo"><sup>15</sup> In hoc tantum valebimus acquiescere vobis: si esse volueritis similes nostri, circumcidatur in vobis omne masculini sexus;</span>
	<span class="versiculo"><sup>16</sup> tunc dabimus et accipiemus mutuo filias nostras ac vestras et habitabimus vobiscum erimusque unus populus.</span>
	<span class="versiculo"><sup>17</sup> Si autem circumcidi nolueritis, tollemus filiam nostram et recedemus &#x201d;.</span>
	<span class="versiculo"><sup>18</sup> Placuit oblatio eorum Hemmor et Sichem filio eius,</span>
	<span class="versiculo"><sup>19</sup> nec distulit adulescens quin statim, quod petebatur, expleret; amabat enim filiam Iacob valde, et ipse erat inclitus in omni domo patris sui.</span>
	<span class="versiculo"><sup>20</sup> Ingressique portam urbis, Hemmor et Sichem filius eius locuti sunt ad viros civitatis suae:</span>
	<span class="versiculo"><sup>21</sup> &#x201c; Viri isti pacifici sunt erga nos; maneant in terra et perambulent eam, quae spatiosa et lata est eis; filias eorum accipiemus uxores et nostras illis dabimus.</span>
	<span class="versiculo"><sup>22</sup> Tantum in hoc valebunt viri acquiescere nobis, ut maneant nobiscum et efficiamur unus populus, si circumcidamus masculos nostros ritum gentis imitantes;</span>
	<span class="versiculo"><sup>23</sup> et pecora et substantia et armenta eorum nostra erunt. Tantum in hoc acquiescamus, et habitabunt nobiscum &#x201d;.</span>
	<span class="versiculo"><sup>24</sup> Assensique sunt omnes, circumcisis cunctis maribus, qui egrediebantur e porta civitatis suae.</span>
	<span class="versiculo"><sup>25</sup> Et ecce, die tertio, quando gravissimus vulnerum dolor est, arreptis duo filii Iacob Simeon et Levi fratres Dinae gladiis, ingressi sunt urbem securi; interfectisque omnibus masculis,</span>
	<span class="versiculo"><sup>26</sup> Hemmor et Sichem pariter necaverunt, tollentes Dinam de domo Sichem sororem suam.</span>
	<span class="versiculo"><sup>27</sup> Filii Iacob irruerunt super occisos, et depopulati sunt urbem in ultionem stupri.</span>
	<span class="versiculo"><sup>28</sup> Oves eorum et armenta et asinos cunctaque, quae in civitate et in agris erant, tulerunt.</span>
	<span class="versiculo"><sup>29</sup> Omnes opes eorum, parvulos quoque et uxores duxerunt captivas et diripuerunt omnia, quae in domibus erant.</span>
	<span class="versiculo"><sup>30</sup> Iacob autem dixit ad Simeon et Levi: &#x201c; Turbastis me et odiosum fecistis me Chananaeis et Pherezaeis habitatoribus terrae huius. Nos pauci sumus; illi congregati percutient me, et delebor ego et domus mea &#x201d;.</span>
	<span class="versiculo"><sup>31</sup> Responderunt: &#x201c; Numquid ut scorto abuti debuere sorore nostra? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
