<div>
	<span class="capitulo">14</span>
	<span class="versiculo"><sup>1</sup> Factum est autem in illo tempore, ut Amraphel rex Sennaar et Arioch rex Ellasar et Chodorlahomor rex Elam et Thadal rex gentium</span>
	<span class="versiculo"><sup>2</sup> inirent bellum contra Bara regem Sodomae et contra Bersa regem Gomorrae et contra Sennaab regem Adamae et contra Semeber regem Seboim contraque regem Belae; ipsa est Segor.</span>
	<span class="versiculo"><sup>3</sup> Omnes hi convenerunt in vallem Siddim, quae nunc est mare Salis.</span>
	<span class="versiculo"><sup>4</sup> Duodecim annis servierant Chodorlahomor et tertio decimo anno recesserunt ab eo.</span>
	<span class="versiculo"><sup>5</sup> Igitur anno quarto decimo venit Chodorlahomor et reges, qui erant cum eo, percusseruntque Raphaim in Astharothcarnaim et Zuzim in Ham et Emim in Savecariathaim</span>
	<span class="versiculo"><sup>6</sup> et Chorraeos in montibus Seir usque ad Elpharan, quae est in deserto.</span>
	<span class="versiculo"><sup>7</sup> Reversique sunt et venerunt ad fontem Mesphat; ipsa est Cades. Et percusserunt omnem regionem Amalecitarum et etiam Amorraeum, qui habitabat in Asasonthamar.</span>
	<span class="versiculo"><sup>8</sup> Et egressi sunt rex Sodomae et rex Gomorrae rexque Adamae et rex Seboim necnon et rex Belae, quae est Segor; et direxerunt contra eos aciem in valle Siddim,</span>
	<span class="versiculo"><sup>9</sup> scilicet adversus Chodorlahomor regem Elam et Thadal regem gentium et Amraphel regem Sennaar et Arioch regem Ellasar: quattuor reges adversus quinque.</span>
	<span class="versiculo"><sup>10</sup> Vallis autem Siddim habebat puteos multos bituminis. Itaque rex Sodomae et Gomorrae terga verterunt cecideruntque illuc; et, qui remanserant, fugerunt ad montem.</span>
	<span class="versiculo"><sup>11</sup> Tulerunt autem omnem substantiam Sodomae et Gomorrae et universa, quae ad cibum pertinent, et abierunt;</span>
	<span class="versiculo"><sup>12</sup> ceperunt et Lot et substantiam eius, filium fratris Abram, qui habitabat in Sodoma.</span>
	<span class="versiculo"><sup>13</sup> Et ecce unus, qui evaserat, nuntiavit Abram Hebraeo, qui habitabat iuxta Quercus Mambre Amorraei fratris Eschol et fratris Aner; hi enim pepigerant foedus cum Abram.</span>
	<span class="versiculo"><sup>14</sup> Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo et persecutus est usque Dan;</span>
	<span class="versiculo"><sup>15</sup> et, divisis sociis, irruit super eos nocte percussitque eos et persecutus est eos usque Hoba, quae est ad laevam Damasci;</span>
	<span class="versiculo"><sup>16</sup> reduxitque omnem substantiam, necnon et Lot fratrem suum cum substantia illius, mulieres quoque et populum.</span>
	<span class="versiculo"><sup>17</sup> Egressus est autem rex Sodomae in occursum eius, postquam reversus est a caede Chodorlahomor et regum, qui cum eo erant, in vallem Save, quae est vallis Regis.</span>
	<span class="versiculo"><sup>18</sup> At vero Melchisedech rex Salem proferens panem et vinum &shy; erat enim sacerdos Dei altissimi &shy; 19 benedixit ei et ait:
&#x201c;Benedictus Abram a Deo excelso, qui creavit caelum et terram</span>
	<span class="versiculo"><sup>20</sup> et benedictus Deus excelsus,
qui tradidit hostes tuos in manus tuas&#x201d;.
Et dedit ei decimas ex omnibus.</span>
	<span class="versiculo"><sup>21</sup> Dixit autem rex Sodomae ad Abram: &#x201c;Da mihi animas; substantiam tolle tibi&#x201d;.</span>
	<span class="versiculo"><sup>22</sup> Qui respondit ei: &#x201c;Levo manum meam ad Dominum, Deum excelsum, creatorem caeli et terrae,</span>
	<span class="versiculo"><sup>23</sup> a filo subteminis usque ad corrigiam caligae non accipiam ex omnibus, quae tua sunt, ne dicas: &quot;Ego ditavi Abram&quot;;</span>
	<span class="versiculo"><sup>24</sup> exceptis his, quae comederunt iuvenes, et partibus virorum, qui venerunt mecum, Aner, Eschol et Mambre: isti accipient partes suas&#x201d;.</span>
</div>
