<div>
	<span class="capitulo">21</span>
	<span class="versiculo"><sup>1</sup> Visitavit autem Dominus Saram, sicut promiserat, et implevit Sarae, quae locutus est;</span>
	<span class="versiculo"><sup>2</sup> concepitque et peperit Abrahae filium in senectute eius tempore, quo praedixerat ei Deus.</span>
	<span class="versiculo"><sup>3</sup> Vocavitque Abraham nomen filii sui, quem genuit ei Sara, Isaac</span>
	<span class="versiculo"><sup>4</sup> et circumcidit eum octavo die, sicut praeceperat ei Deus.</span>
	<span class="versiculo"><sup>5</sup> Cum Abraham centum esset annorum, natus est ei Isaac filius eius.</span>
	<span class="versiculo"><sup>6</sup> Dixitque Sara:
&#x201c;Risum fecit mihi Deus;
quicumque audierit, corridebit mihi ?.</span>
	<span class="versiculo"><sup>7</sup> Rursumque ait:
? Quis auditurum crederet Abraham
quod Sara lactaret filios,
quia peperit ei filium
iam seni?&#x201d;.</span>
	<span class="versiculo"><sup>8</sup> Crevit igitur puer et ablactatus est. Fecitque Abraham grande convivium in die ablactationis eius.</span>
	<span class="versiculo"><sup>9</sup> Cumque vidisset Sara filium Agar Aegyptiae iocantem cum Isaac filio suo, dixit ad Abraham:</span>
	<span class="versiculo"><sup>10</sup> &#x201c;Eice ancillam hanc et filium eius; non enim erit heres filius ancillae cum filio meo Isaac&#x201d;.</span>
	<span class="versiculo"><sup>11</sup> Dure accepit hoc Abraham propter filium suum.</span>
	<span class="versiculo"><sup>12</sup> Cui dixit Deus: &#x201c;Non tibi videatur asperum super puero et super ancilla tua; omnia, quae dixerit tibi Sara, audi vocem eius, quia in Isaac vocabitur tibi semen.</span>
	<span class="versiculo"><sup>13</sup> Sed et filium ancillae faciam in gentem magnam, quia semen tuum est&#x201d;.</span>
	<span class="versiculo"><sup>14</sup> Surrexit itaque Abraham mane et tollens panem et utrem aquae imposuit scapulae eius tradiditque puerum et dimisit eam. Quae cum abisset, errabat in deserto Bersabee.</span>
	<span class="versiculo"><sup>15</sup> Cumque consumpta esset aqua in utre, abiecit puerum subter unum arbustum</span>
	<span class="versiculo"><sup>16</sup> et abiit; seditque e regione procul, quantum potest arcus iacere. Dixit enim: &#x201c;Non videbo morientem puerum&#x201d;. Et sedens contra levavit vocem suam et flevit.</span>
	<span class="versiculo"><sup>17</sup> Exaudivit autem Deus vocem pueri; vocavitque angelus Dei Agar de caelo dicens: &#x201c;Quid tibi, Agar? Noli timere; exaudivit enim Deus vocem pueri de loco, in quo est.</span>
	<span class="versiculo"><sup>18</sup> Surge, tolle puerum et tene illum manu tua, quia in gentem magnam faciam eum&#x201d;.</span>
	<span class="versiculo"><sup>19</sup> Aperuitque Deus oculos eius; quae videns puteum aquae abiit et implevit utrem deditque puero bibere.</span>
	<span class="versiculo"><sup>20</sup> Et fuit Deus cum eo; qui crevit et moratus est in solitudine factusque est iuvenis sagittarius.</span>
	<span class="versiculo"><sup>21</sup> Habitavitque in deserto Pharan; et accepit illi mater sua uxorem de terra Aegypti.</span>
	<span class="versiculo"><sup>22</sup> Eodem tempore dixit Abimelech et Phicol princeps exercitus eius ad Abraham: &#x201c;Deus tecum est in universis, quae agis.</span>
	<span class="versiculo"><sup>23</sup> Iura ergo per Deum, ne noceas mihi et posteris meis stirpique meae; sed iuxta fidem, quam feci tibi, facies mihi et terrae, in qua versatus es advena&#x201d;.</span>
	<span class="versiculo"><sup>24</sup> Dixitque Abraham: &#x201c;Ego iurabo&#x201d;.</span>
	<span class="versiculo"><sup>25</sup> Et increpavit Abraham Abimelech propter puteum aquae, quem vi abstulerant servi eius.</span>
	<span class="versiculo"><sup>26</sup> Responditque Abimelech: &#x201c;Nescivi quis fecerit hanc rem; sed et tu non indicasti mihi, et ego non audivi praeter hodie&#x201d;.</span>
	<span class="versiculo"><sup>27</sup> Tulit itaque Abraham oves et boves et dedit Abimelech; percusseruntque ambo foedus.</span>
	<span class="versiculo"><sup>28</sup> Et statuit Abraham septem agnas gregis seorsum.</span>
	<span class="versiculo"><sup>29</sup> Cui dixit Abimelech: &#x201c;Quid sibi volunt septem agnae istae, quas stare fecisti seorsum?&#x201d;.</span>
	<span class="versiculo"><sup>30</sup> At ille: &#x201c;Septem, inquit, agnas accipies de manu mea, ut sint in testimonium mihi, quoniam ego fodi puteum istum&#x201d;.</span>
	<span class="versiculo"><sup>31</sup> Idcirco vocatus est locus ille Bersabee, quia ibi uterque iuraverunt.</span>
	<span class="versiculo"><sup>32</sup> Et inierunt foedus in Bersabee.</span>
	<span class="versiculo"><sup>33</sup> Surrexit autem Abimelech et Phicol princeps militiae eius reversique sunt in terram Philisthim. Abraham vero plantavit nemus in Bersabee et invocavit ibi nomen Domini, Dei aeterni. 34 Et fuit colonus in terra Philisthim diebus multis.</span>
</div>
