<div>
	<span class="capitulo">43</span>
	<span class="versiculo"><sup>1</sup> Interim fames omnem terram vehementer premebat;</span>
	<span class="versiculo"><sup>2</sup> consumptisque cibis, quos ex Aegypto detulerant, dixit Iacob ad filios suos: &#x201c; Revertimini et emite nobis pauxillum escarum &#x201d;.</span>
	<span class="versiculo"><sup>3</sup> Respondit Iudas: &#x201c; Denuntiavit nobis vir ille sub attestatione iurisiurandi dicens: &quot;Non videbitis faciem meam, nisi fratrem vestrum minimum adduxeritis vobiscum&quot;.</span>
	<span class="versiculo"><sup>4</sup> Si ergo vis eum mittere nobiscum, pergemus pariter et ememus tibi necessaria;</span>
	<span class="versiculo"><sup>5</sup> sin autem non vis, non ibimus. Vir enim, ut saepe diximus, denuntiavit nobis dicens: &quot;Non videbitis faciem meam absque fratre vestro minimo&quot; &#x201d;.</span>
	<span class="versiculo"><sup>6</sup> Dixit eis Israel: &#x201c; Cur in meam hoc fecistis miseriam, ut indicaretis ei et alium habere vos fratrem? &#x201d;.</span>
	<span class="versiculo"><sup>7</sup> At illi responderunt: &#x201c; Interrogavit nos homo per ordinem nostram progeniem: si pater viveret, si haberemus fratrem; et nos respondimus ei consequenter iuxta id, quod fuerat sciscitatus. Numquid scire poteramus quod dicturus esset: &quot;Adducite fratrem vestrum vobiscum?&quot; &#x201d;.</span>
	<span class="versiculo"><sup>8</sup> Iudas quoque dixit patri suo Israel: &#x201c; Mitte puerum mecum, ut proficiscamur et possimus vivere, ne moriamur nos et tu et parvuli nostri.</span>
	<span class="versiculo"><sup>9</sup> Ego spondeo pro puero; de manu mea require illum. Nisi reduxero et reddidero eum tibi, ero peccati reus in te omni tempore.</span>
	<span class="versiculo"><sup>10</sup> Si non intercessisset dilatio, iam vice altera venissemus &#x201d;.</span>
	<span class="versiculo"><sup>11</sup> Igitur Israel pater eorum dixit ad eos: &#x201c; Si sic necesse est, facite, quod vultis; sumite de optimis terrae fructibus in vasis vestris et deferte viro munera: modicum resinae et mellis et tragacanthum et ladanum, pistacias terebinthi et amygdalas.</span>
	<span class="versiculo"><sup>12</sup> Pecuniam quoque duplicem ferte vobiscum et illam, quam invenistis in sacculis, reportate, ne forte errore factum sit;</span>
	<span class="versiculo"><sup>13</sup> sed et fratrem vestrum tollite et ite ad virum.</span>
	<span class="versiculo"><sup>14</sup> Deus autem meus omnipotens faciat vobis eum placabilem, et remittat vobiscum fratrem vestrum, quem tenet, et hunc Beniamin. Ego autem quasi orbatus absque liberis ero &#x201d;.</span>
	<span class="versiculo"><sup>15</sup> Tulerunt ergo viri munera et pecuniam duplicem et Beniamin descenderuntque in Aegyptum; et steterunt coram Ioseph.</span>
	<span class="versiculo"><sup>16</sup> Quos cum ille vidisset et Beniamin simul, praecepit dispensatori domus suae dicens: &#x201c; Introduc viros domum et occide victimas et instrue convivium, quoniam mecum sunt comesturi meridie &#x201d;.</span>
	<span class="versiculo"><sup>17</sup> Fecit ille, quod sibi fuerat imperatum, et introduxit viros in domum Ioseph.</span>
	<span class="versiculo"><sup>18</sup> Ibique exterriti dixerunt mutuo: &#x201c; Propter pecuniam, quam rettulimus prius in saccis nostris, introducti sumus, ut irruant in nos et violenter subiciant servituti et nos et asinos nostros &#x201d;.</span>
	<span class="versiculo"><sup>19</sup> Quam ob rem in ipsis foribus accedentes ad dispensatorem domus</span>
	<span class="versiculo"><sup>20</sup> locuti sunt: &#x201c; Oramus, domine, ut audias nos. Iam ante descendimus, ut emeremus escas;</span>
	<span class="versiculo"><sup>21</sup> quibus emptis, cum venissemus ad deversorium, aperuimus saccos nostros et invenimus pecuniam in ore saccorum; quam nunc eodem pondere reportavimus.</span>
	<span class="versiculo"><sup>22</sup> Sed et aliud attulimus argentum, ut emamus, quae nobis necessaria sunt. Non est in nostra conscientia, quis posuerit argentum in marsupiis nostris &#x201d;.</span>
	<span class="versiculo"><sup>23</sup> At ille respondit: &#x201c; Pax vobiscum, nolite timere. Deus vester et Deus patris vestri dedit vobis thesauros in saccis vestris; nam pecuniam, quam dedistis mihi, probatam ego habeo &#x201d;. Eduxitque ad eos Simeon.</span>
	<span class="versiculo"><sup>24</sup> Et introductis domum attulit aquam, et laverunt pedes suos; deditque pabulum asinis eorum.</span>
	<span class="versiculo"><sup>25</sup> Illi vero parabant munera, donec ingrederetur Ioseph meridie; audierant enim quod ibi comesturi essent panem.</span>
	<span class="versiculo"><sup>26</sup> Igitur ingressus est Ioseph domum suam, obtuleruntque ei munera tenentes in manibus suis; et adoraverunt proni in terram.</span>
	<span class="versiculo"><sup>27</sup> At ille, clementer resalutatis eis, interrogavit eos dicens: &#x201c; Salvusne est pater vester senex, de quo dixeratis mihi? Adhuc vivit? &#x201d;.</span>
	<span class="versiculo"><sup>28</sup> Qui responderunt: &#x201c; Sospes est servus tuus pater noster, adhuc vivit &#x201d;. Et incurvati adoraverunt eum.</span>
	<span class="versiculo"><sup>29</sup> Attollens autem Ioseph oculos vidit Beniamin fratrem suum uterinum et ait: &#x201c; Iste est frater vester parvulus, de quo dixeratis mihi? &#x201d;. Et rursum: &#x201c; Deus, inquit, misereatur tui, fili mi &#x201d;.</span>
	<span class="versiculo"><sup>30</sup> Festinavitque, quia commota fuerant viscera eius super fratre suo, et erumpebant lacrimae; et introiens cubiculum flevit.</span>
	<span class="versiculo"><sup>31</sup> Rursumque, lota facie, egressus continuit se et ait: &#x201c; Ponite panes &#x201d;.</span>
	<span class="versiculo"><sup>32</sup> Quibus appositis, seorsum Ioseph et seorsum fratribus, Aegyptiis quoque, qui vescebantur simul, seorsum &shy; illicitum est enim Aegyptiis comedere cum Hebraeis, et profanum putant huiuscemodi convivium &shy;</span>
	<span class="versiculo"><sup>33</sup> sederunt coram eo, primogenitus iuxta primogenita sua et minimus iuxta aetatem suam. Et mirabantur nimis,</span>
	<span class="versiculo"><sup>34</sup> sumptis partibus, quas ab eo acceperant; maiorque pars venit Beniamin, ita ut quinque partibus excederet. Biberuntque et inebriati sunt cum eo.</span>
</div>
