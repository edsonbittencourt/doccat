<div>
	<span class="capitulo">42</span>
	<span class="versiculo"><sup>1</sup> Audiens autem Iacob quod alimenta venderentur in Aegypto, dixit filiis suis: &#x201c; Quare aspicitis vos invicem?</span>
	<span class="versiculo"><sup>2</sup> Audivi quod triticum venumdetur in Aegypto; descendite et emite nobis necessaria, ut possimus vivere et non consumamur inopia &#x201d;.</span>
	<span class="versiculo"><sup>3</sup> Descenderunt igitur fratres Ioseph decem, ut emerent frumenta in Aegypto,</span>
	<span class="versiculo"><sup>4</sup> Beniamin fratre Ioseph domi retento a Iacob, qui dixerat fratribus eius: &#x201c; Ne forte in itinere quidquam patiatur mali &#x201d;.</span>
	<span class="versiculo"><sup>5</sup> Et ingressi sunt filii Israel terram Aegypti cum aliis, qui pergebant ad emendum. Erat autem fames in terra Chanaan.</span>
	<span class="versiculo"><sup>6</sup> Et Ioseph erat princeps in terra Aegypti, atque ad eius nutum frumenta populis vendebantur. Cumque venissent et adorassent eum fratres sui proni in terram,</span>
	<span class="versiculo"><sup>7</sup> et agnovisset eos, quasi ad alienos durius loquebatur interrogans eos: &#x201c; Unde venistis? &#x201d;. Qui responderunt: &#x201c; De terra Chanaan, ut emamus victui necessaria &#x201d;.</span>
	<span class="versiculo"><sup>8</sup> Et tamen fratres ipse cognoscens non est cognitus ab eis.</span>
	<span class="versiculo"><sup>9</sup> Recordatusque somniorum, quae aliquando viderat, ait ad eos: &#x201c; Exploratores estis; ut videatis infirmiora terrae, venistis! &#x201d;.</span>
	<span class="versiculo"><sup>10</sup> Qui dixerunt: &#x201c; Non est ita, domine; sed servi tui venerunt, ut emerent cibos.</span>
	<span class="versiculo"><sup>11</sup> Omnes filii unius viri sumus; sinceri sumus, nec quidquam famuli tui machinantur mali &#x201d;.</span>
	<span class="versiculo"><sup>12</sup> Quibus ille respondit: &#x201c; Aliter est; immunita terrae huius considerare venistis! &#x201d;.</span>
	<span class="versiculo"><sup>13</sup> At illi: &#x201c; Duodecim, inquiunt, servi tui fratres sumus filii viri unius in terra Chanaan; minimus cum patre nostro est, alius non est super &#x201d;.</span>
	<span class="versiculo"><sup>14</sup> &#x201c; Hoc est, ait, quod locutus sum: exploratores estis!</span>
	<span class="versiculo"><sup>15</sup> Iam nunc experimentum vestri capiam: per salutem pharaonis, non egrediemini hinc, donec veniat frater vester minimus!</span>
	<span class="versiculo"><sup>16</sup> Mittite ex vobis unum, et adducat eum; vos autem eritis in vinculis, donec probentur, quae dixistis, utrum vera an falsa sint. Alioquin, per salutem pharaonis, exploratores estis! &#x201d;.</span>
	<span class="versiculo"><sup>17</sup> Tradidit ergo illos custodiae tribus diebus.</span>
	<span class="versiculo"><sup>18</sup> Die autem tertio eductis de carcere, ait: &#x201c; Facite, quae dixi, et vivetis; Deum enim timeo.</span>
	<span class="versiculo"><sup>19</sup> Si sinceri estis, frater vester unus ligetur in carcere; vos autem abite et ferte frumenta, quae emistis, in domos vestras,</span>
	<span class="versiculo"><sup>20</sup> et fratrem vestrum minimum ad me adducite, ut possim vestros probare sermones, et non moriamini &#x201d;.
Fecerunt, ut dixerat,</span>
	<span class="versiculo"><sup>21</sup> et locuti sunt ad invicem: &#x201c; Merito haec patimur, quia peccavimus in fratrem nostrum videntes angustiam animae illius, cum deprecaretur nos, et non audivimus. Idcirco venit super nos ista tribulatio &#x201d;.</span>
	<span class="versiculo"><sup>22</sup> Et Ruben ait: &#x201c; Numquid non dixi vobis: Nolite peccare in puerum? Et non audistis me. En sanguis eius exquiritur &#x201d;.</span>
	<span class="versiculo"><sup>23</sup> Nesciebant autem quod intellegeret Ioseph, eo quod per interpretem loquebatur ad eos.</span>
	<span class="versiculo"><sup>24</sup> Avertitque se parumper et flevit; et reversus locutus est ad eos.</span>
	<span class="versiculo"><sup>25</sup> Tollensque Simeon et ligans, illis praesentibus, iussit ministris, ut implerent eorum saccos tritico et reponerent pecunias singulorum in sacculis suis, datis supra cibariis in viam. Qui fecerunt ita.</span>
	<span class="versiculo"><sup>26</sup> At illi portantes frumenta in asinis suis profecti sunt.</span>
	<span class="versiculo"><sup>27</sup> Apertoque unus sacco, ut daret iumento pabulum in deversorio, contemplatus pecuniam in ore sacculi</span>
	<span class="versiculo"><sup>28</sup> dixit fratribus suis: &#x201c; Reddita est mihi pecunia: en habetur in sacco! &#x201d;. Et obstupefacti turbatique mutuo dixerunt: &#x201c; Quidnam est hoc, quod fecit nobis Deus? &#x201d;.</span>
	<span class="versiculo"><sup>29</sup> Veneruntque ad Iacob patrem suum in terram Chanaan; et narraverunt ei omnia, quae accidissent sibi, dicentes:</span>
	<span class="versiculo"><sup>30</sup> &#x201c; Locutus est nobis dominus terrae dure et putavit nos exploratores esse provinciae &#x201d;.</span>
	<span class="versiculo"><sup>31</sup> Cui respondimus: &#x201c; Sinceri sumus, nec ullas molimur insidias;</span>
	<span class="versiculo"><sup>32</sup> duodecim fratres uno patre geniti sumus, unus non est super, minimus cum patre nostro est in terra Chanaan.</span>
	<span class="versiculo"><sup>33</sup> Et dixit nobis vir, dominus terrae: &quot;Sic probabo quod sinceri sitis: fratrem vestrum unum dimittite apud me et cibaria domibus vestris necessaria sumite et abite;</span>
	<span class="versiculo"><sup>34</sup> fratremque vestrum minimum adducite ad me, ut sciam quod non sitis exploratores et istum, qui tenetur in vinculis, recipere possitis ac deinceps peragrandi terram habeatis licentiam&quot; &#x201d;.</span>
	<span class="versiculo"><sup>35</sup> His dictis, cum frumenta effunderent, singuli reppererunt in ore saccorum ligatas pecunias; exterritisque simul omnibus,</span>
	<span class="versiculo"><sup>36</sup> dixit pater Iacob: &#x201c; Absque liberis me esse fecistis: Ioseph non est super, Simeon tenetur in vinculis, et Beniamin auferetis. In me haec omnia mala reciderunt &#x201d;.</span>
	<span class="versiculo"><sup>37</sup> Cui respondit Ruben: &#x201c; Duos filios meos interfice, si non reduxero illum tibi; trade illum in manu mea, et ego eum tibi restituam &#x201d;.</span>
	<span class="versiculo"><sup>38</sup> At ille: &#x201c; Non descendet, inquit, filius meus vobiscum. Frater mortuus est, et ipse solus remansit; si quid ei adversi acciderit in via, deducetis canos meos cum dolore ad inferos &#x201d;.</span>
</div>
