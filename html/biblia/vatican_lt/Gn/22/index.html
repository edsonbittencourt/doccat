<div>
    <span class="capitulo">22</span>
    <span class="versiculo"><sup>1</sup> Quae postquam gesta sunt, tentavit Deus Abraham et dixit ad eum: &#x201c;Abraham&#x201d;. Ille respondit: &#x201c;Adsum&#x201d;.</span>
    <span class="versiculo"><sup>2</sup> Ait: &#x201c;Tolle filium tuum unigenitum, quem diligis, Isaac et vade in terram Moria; atque offer eum ibi in holocaustum super unum montium, quem monstravero tibi&#x201d;.</span>
    <span class="versiculo"><sup>3</sup> Igitur Abraham de nocte consurgens stravit asinum suum ducens secum duos iuvenes suos et Isaac filium suum. Cumque concidisset ligna in holocaustum, surrexit et abiit ad locum, quem praeceperat ei Deus.</span>
    <span class="versiculo"><sup>4</sup> Die autem tertio, elevatis oculis, vidit locum procul</span>
    <span class="versiculo"><sup>5</sup> dixitque ad pueros suos: &#x201c;Exspectate hic cum asino. Ego et puer illuc usque properantes, postquam adoraverimus, revertemur ad vos&#x201d;.</span>
    <span class="versiculo"><sup>6</sup> Tulit quoque ligna holocausti et imposuit super Isaac filium suum; ipse vero portabat in manibus ignem et cultrum. Cumque duo pergerent simul,</span>
    <span class="versiculo"><sup>7</sup> dixit Isaac Abrahae patri suo: &#x201c;Pater mi&#x201d;. Ille respondit: &#x201c;Quid vis, fili?&#x201d;. &#x201c;Ecce, inquit, ignis et ligna; ubi est victima holocausti?&#x201d;.</span>
    <span class="versiculo"><sup>8</sup> Dixit Abraham: &#x201c;Deus providebit sibi victimam holocausti, fili mi&#x201d;.
Pergebant ambo pariter;</span>
    <span class="versiculo"><sup>9</sup> et venerunt ad locum, quem ostenderat ei Deus, in quo aedificavit Abraham altare et desuper ligna composuit. Cumque colligasset Isaac filium suum, posuit eum in altari super struem lignorum</span>
    <span class="versiculo"><sup>10</sup> extenditque Abraham manum et arripuit cultrum, ut immolaret filium suum.</span>
    <span class="versiculo"><sup>11</sup> Et ecce angelus Domini de caelo clamavit: &#x201c;Abraham, Abraham&#x201d;. Qui respondit: &#x201c;Adsum&#x201d;.</span>
    <span class="versiculo"><sup>12</sup> Dixitque: &#x201c;Non extendas manum tuam super puerum neque facias illi quidquam. Nunc cognovi quod times Deum et non pepercisti filio tuo unigenito propter me&#x201d;.</span>
    <span class="versiculo"><sup>13</sup> Levavit Abraham oculos suos viditque arietem unum inter vepres haerentem cornibus; quem assumens obtulit holocaustum pro filio.</span>
    <span class="versiculo"><sup>14</sup> Appellavitque nomen loci illius: &#x201c;Dominus videt&#x201d;. Unde usque hodie dicitur: &#x201c;In monte Dominus videtur&#x201d;.</span>
    <span class="versiculo"><sup>15</sup> Vocavit autem angelus Domini Abraham secundo de caelo et dixit:</span>
    <span class="versiculo"><sup>16</sup> &#x201c;Per memetipsum iuravi, dicit Dominus: quia fecisti hanc rem et non pepercisti filio tuo unigenito,</span>
    <span class="versiculo"><sup>17</sup> benedicam tibi et multiplicabo semen tuum sicut stellas caeli et velut arenam, quae est in litore maris. Possidebit semen tuum portas inimicorum suorum,</span>
    <span class="versiculo"><sup>18</sup> et benedicentur in semine tuo omnes gentes terrae, quia oboedisti voci meae&#x201d;.</span>
    <span class="versiculo"><sup>19</sup> Reversus est Abraham ad pueros suos, et surrexerunt abieruntque Bersabee simul, et habitavit Abraham in Bersabee.</span>
    <span class="versiculo"><sup>20</sup> His ita gestis, nuntiatum est Abrahae quod Melcha quoque genuisset filios Nachor fratri suo:</span>
    <span class="versiculo"><sup>21</sup> Us primogenitum et Buz fratrem eius et Camuel patrem Aram</span>
    <span class="versiculo"><sup>22</sup> et Cased et Azau, Pheldas quoque et Iedlaph</span>
    <span class="versiculo"><sup>23</sup> ac Bathuel, de quo nata est Rebecca. Octo istos genuit Melcha Nachor fratri Abrahae.</span>
    <span class="versiculo"><sup>24</sup> Concubina vero illius, nomine Reuma, peperit Tabee et Gaham et Tahas et Maacha.</span>
</div>
