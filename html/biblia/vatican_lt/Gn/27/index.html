<div>
	<span class="capitulo">27</span>
	<span class="versiculo"><sup>1</sup> Senuit autem Isaac, et caligaverunt oculi eius, et videre non poterat. Vocavitque Esau filium suum maiorem et dixit ei: &#x201c; Fili mi &#x201d;. Qui respondit: &#x201c; Adsum &#x201d;.</span>
	<span class="versiculo"><sup>2</sup> Cui pater: &#x201c; Vides, inquit, quod senuerim et ignorem diem mortis meae;</span>
	<span class="versiculo"><sup>3</sup> sume arma tua, pharetram et arcum, et egredere in agrum. Cumque venatu aliquid apprehenderis,</span>
	<span class="versiculo"><sup>4</sup> fac mihi inde pulmentum, sicut velle me nosti, et affer, ut comedam; et benedicat tibi anima mea, antequam moriar &#x201d;.</span>
	<span class="versiculo"><sup>5</sup> Rebecca autem audierat Isaac loquentem cum Esau filio suo. Esau ergo abiit in agrum, ut venationem caperet et offerret eam.</span>
	<span class="versiculo"><sup>6</sup> Rebecca autem dixit filio suo Iacob: &#x201c; Ecce, audivi patrem tuum loquentem cum Esau fratre tuo et dicentem ei:</span>
	<span class="versiculo"><sup>7</sup> &quot;Affer mihi venationem tuam et fac cibos, ut comedam et benedicam tibi coram Domino, antequam moriar&quot;.</span>
	<span class="versiculo"><sup>8</sup> Nunc ergo, fili mi, audi vocem meam in eo, quod praecipio tibi.</span>
	<span class="versiculo"><sup>9</sup> Pergens ad gregem affer mihi duos haedos optimos, ut faciam ex eis escas patri tuo, quibus libenter vescitur.</span>
	<span class="versiculo"><sup>10</sup> Quas cum intuleris patri tuo, et comederit, benedicat tibi, priusquam moriatur &#x201d;.</span>
	<span class="versiculo"><sup>11</sup> Cui ille respondit: &#x201c; Nosti quod Esau frater meus homo pilosus sit, et ego lenis.</span>
	<span class="versiculo"><sup>12</sup> Si attrectaverit me pater meus et senserit, timeo, ne putet me sibi voluisse illudere; et inducam super me maledictionem pro benedictione&#x201d;.</span>
	<span class="versiculo"><sup>13</sup> Ad quem mater: &#x201c; In me sit, ait, ista maledictio, fili mi; tantum audi vocem meam et perge afferque, quae dixi &#x201d;.</span>
	<span class="versiculo"><sup>14</sup> Abiit et attulit deditque matri. Paravit illa cibos, sicut noverat velle patrem illius.</span>
	<span class="versiculo"><sup>15</sup> Et vestibus Esau valde bonis, quas apud se habebat domi, induit eum</span>
	<span class="versiculo"><sup>16</sup> pelliculasque haedorum circumdedit manibus et colli nuda protexit;</span>
	<span class="versiculo"><sup>17</sup> dedit pulmentum optimum et panes, quos coxerat, in manus filii sui Iacob.</span>
	<span class="versiculo"><sup>18</sup> Qui ingressus ad patrem suum dixit: &#x201c; Pater mi &#x201d;. At ille respondit: &#x201c; Audio. Quis es tu, fili mi? &#x201d;.</span>
	<span class="versiculo"><sup>19</sup> Dixitque Iacob ad patrem suum: &#x201c; Ego sum Esau primogenitus tuus. Feci sicut praecepisti mihi; surge, sede et comede de venatione mea, ut benedicat mihi anima tua &#x201d;.</span>
	<span class="versiculo"><sup>20</sup> Rursum Isaac ad filium suum: &#x201c; Quomodo, inquit, tam cito invenire potuisti, fili mi? &#x201d;. Qui respondit: &#x201c; Voluntas Domini Dei tui fuit, ut occurreret mihi &#x201d;.</span>
	<span class="versiculo"><sup>21</sup> Dixitque Isaac ad Iacob: &#x201c; Accede huc, ut tangam te, fili mi, et probem, utrum tu sis filius meus Esau an non &#x201d;.</span>
	<span class="versiculo"><sup>22</sup> Accessit ille ad patrem, et, palpato eo, dixit Isaac: &#x201c; Vox quidem, vox Iacob est, sed manus, manus sunt Esau &#x201d;.</span>
	<span class="versiculo"><sup>23</sup> Et non cognovit eum, quia pilosae manus similitudinem maioris expresserant. Benedixit ergo illi.</span>
	<span class="versiculo"><sup>24</sup> Ait: &#x201c; Tu es filius meus Esau? &#x201d;. Respondit: &#x201c; Ego sum &#x201d;.</span>
	<span class="versiculo"><sup>25</sup> At ille: &#x201c; Affer, inquit, mihi, et comedam de venatione tua, fili mi, ut benedicat tibi anima mea &#x201d;. Quos cum oblatos comedisset, obtulit ei etiam vinum. Quo hausto,</span>
	<span class="versiculo"><sup>26</sup> dixit ad eum Isaac pater eius: &#x201c; Accede ad me et da mihi osculum, fili mi &#x201d;.</span>
	<span class="versiculo"><sup>27</sup> Accessit et osculatus est eum. Statimque, ut sensit vestimentorum illius fragrantiam, benedicens illi ait:
&#x201c; Ecce odor filii mei
sicut odor agri pleni,
cui benedixit Dominus.</span>
	<span class="versiculo"><sup>28</sup> Det tibi Deus de rore caeli
et de pinguedine terrae
et abundantiam frumenti et vini.</span>
	<span class="versiculo"><sup>29</sup> Et serviant tibi populi,
et adorent te nationes;
esto dominus fratrum tuorum,
et incurventur ante te filii matris tuae.
Qui maledixerit tibi, sit maledictus;
et, qui benedixerit tibi, sit benedictus! &#x201d;.</span>
	<span class="versiculo"><sup>30</sup> Vix Isaac benedictionem Iacob finierat, et Iacob egressus erat a patre suo Isaac, venit Esau frater eius</span>
	<span class="versiculo"><sup>31</sup> coctosque de venatione cibos intulit patri dicens: &#x201c; Surge, pater mi, et comede de venatione filii tui, ut benedicat mihi anima tua &#x201d;.</span>
	<span class="versiculo"><sup>32</sup> Dixitque illi Isaac pater eius: &#x201c; Quis enim es tu? &#x201d;. Qui respondit: &#x201c; Ego sum filius tuus primogenitus Esau &#x201d;.</span>
	<span class="versiculo"><sup>33</sup> Expavit Isaac stupore vehementi ultra modum et ait: &#x201c; Quis igitur ille est, qui dudum captam venationem attulit mihi, et comedi ex omnibus, priusquam tu venires? Benedixique ei, et erit benedictus! &#x201d;.</span>
	<span class="versiculo"><sup>34</sup> Auditis Esau sermonibus patris, irrugiit clamore magno et amaro ultra modum et ait patri suo: &#x201c; Benedic etiam mihi, pater mi! &#x201d;.</span>
	<span class="versiculo"><sup>35</sup> Qui ait: &#x201c; Venit germanus tuus fraudulenter et accepit benedictionem tuam &#x201d;.</span>
	<span class="versiculo"><sup>36</sup> At ille subiunxit: &#x201c; Iuste vocatum est nomen eius Iacob; supplantavit enim me en altera vice: primogenita mea ante tulit et nunc secundo surripuit benedictionem meam &#x201d;.
Rursumque ait: &#x201c; Numquid non reservasti mihi benedictionem? &#x201d;.</span>
	<span class="versiculo"><sup>37</sup> Respondit Isaac: &#x201c; Ecce, dominum tuum illum constitui et omnes fratres eius servituti illius subiugavi; frumento et vino stabilivi eum. Et tibi post haec, fili mi, ultra quid faciam? &#x201d;.</span>
	<span class="versiculo"><sup>38</sup> Dixitque Esau ad patrem suum: &#x201c; Num unam tantum benedictionem habes, pater mi? Mihi quoque obsecro, ut benedicas! &#x201d;. Cumque eiulatu magno fleret,</span>
	<span class="versiculo"><sup>39</sup> motus Isaac dixit ad eum:
&#x201c; Ecce, procul a pinguedine terrae erit habitatio tua
et procul a rore caeli desuper.</span>
	<span class="versiculo"><sup>40</sup> De gladio tuo vives
et fratri tuo servies.
Tempusque veniet, cum excutias
et solvas iugum eius de cervicibus tuis &#x201d;.</span>
	<span class="versiculo"><sup>41</sup> Oderat ergo Esau Iacob pro benedictione, qua benedixerat ei pater, dixitque in corde suo: &#x201c; Appropinquabunt dies luctus patris mei, et occidam Iacob fratrem meum &#x201d;.</span>
	<span class="versiculo"><sup>42</sup> Nuntiata sunt Rebeccae verba Esau filii eius maioris, quae mittens et vocans Iacob filium suum minorem dixit ad eum: &#x201c; Ecce, Esau frater tuus minatur, ut occidat te.</span>
	<span class="versiculo"><sup>43</sup> Nunc ergo, fili mi, audi vocem meam et consurgens fuge ad Laban fratrem meum in Charran;</span>
	<span class="versiculo"><sup>44</sup> habitabisque cum eo dies paucos, donec requiescat furor fratris tui,</span>
	<span class="versiculo"><sup>45</sup> et cesset indignatio eius, obliviscaturque eorum, quae fecisti in eum. Postea mittam et adducam te inde huc. Cur utroque orbabor filio in uno die? &#x201d;.</span>
	<span class="versiculo"><sup>46</sup> Dixit quoque Rebecca ad Isaac: &#x201c; Taedet me vitae meae propter filias Heth; si acceperit Iacob uxorem de filiabus Heth sicut istis de filiabus terrae, nolo vivere &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
