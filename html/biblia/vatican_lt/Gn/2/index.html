<div>
	<span class="capitulo">2</span>
	<span class="versiculo"><sup>1</sup> Igitur perfecti sunt caeli et terra et omnis exercitus eorum.</span>
	<span class="versiculo"><sup>2</sup> Complevitque Deus die septimo opus suum, quod fecerat, et requievit die septimo ab universo opere, quod patrarat.</span>
	<span class="versiculo"><sup>3</sup> Et benedixit Deus diei septimo et sanctificavit illum, quia in ipso requieverat ab omni opere suo, quod creavit Deus, ut faceret.</span>
	<span class="versiculo"><sup>4</sup> Istae sunt generationes caeli et terrae, quando creata sunt.
In die quo fecit Dominus Deus terram et caelum &shy;</span>
	<span class="versiculo"><sup>5</sup> omne virgultum agri, antequam oriretur in terra, omnisque herba regionis, priusquam germinaret; non enim pluerat Dominus Deus super terram, et homo non erat, qui operaretur humum,</span>
	<span class="versiculo"><sup>6</sup> sed fons ascendebat e terra irrigans universam superficiem terrae &shy;</span>
	<span class="versiculo"><sup>7</sup> tunc formavit Dominus Deus hominem pulverem de humo et inspiravit in nares eius spiraculum vitae, et factus est homo in animam viventem.</span>
	<span class="versiculo"><sup>8</sup> Et plantavit Dominus Deus paradisum in Eden ad orientem, in quo posuit hominem, quem formaverat.</span>
	<span class="versiculo"><sup>9</sup> Produxitque Dominus Deus de humo omne lignum pulchrum visu et ad vescendum suave, lignum etiam vitae in medio paradisi lignumque scientiae boni et mali.</span>
	<span class="versiculo"><sup>10</sup> Et fluvius egrediebatur ex Eden ad irrigandum paradisum, qui inde dividitur in quattuor capita. 11 Nomen uni Phison: ipse est, qui circuit omnem terram Hevila, ubi est aurum;</span>
	<span class="versiculo"><sup>12</sup> et aurum terrae illius optimum est; ibi invenitur bdellium et lapis onychinus.</span>
	<span class="versiculo"><sup>13</sup> Et nomen fluvio secundo Geon: ipse est, qui circuit omnem terram Aethiopiae.</span>
	<span class="versiculo"><sup>14</sup> Nomen vero fluminis tertii Tigris: ipse vadit ad orientem Assyriae. Fluvius autem quartus ipse est Euphrates.</span>
	<span class="versiculo"><sup>15</sup> Tulit ergo Dominus Deus hominem et posuit eum in paradiso Eden, ut operaretur et custodiret illum;</span>
	<span class="versiculo"><sup>16</sup> praecepitque Dominus Deus homini dicens: &#x201c;Ex omni ligno paradisi comede;</span>
	<span class="versiculo"><sup>17</sup> de ligno autem scientiae boni et mali ne comedas; in quocumque enim die comederis ex eo, morte morieris&#x201d;.</span>
	<span class="versiculo"><sup>18</sup> Dixit quoque Dominus Deus: &#x201c;Non est bonum esse hominem solum; faciam ei adiutorium simile sui&#x201d;.</span>
	<span class="versiculo"><sup>19</sup> Formatis igitur Dominus Deus de humo cunctis animantibus agri et universis volatilibus caeli, adduxit ea ad Adam, ut videret quid vocaret ea; omne enim, quod vocavit Adam animae viventis, ipsum est nomen eius.</span>
	<span class="versiculo"><sup>20</sup> Appellavitque Adam nominibus suis cuncta pecora et universa volatilia caeli et omnes bestias agri; Adae vero non inveniebatur adiutor similis eius.</span>
	<span class="versiculo"><sup>21</sup> Immisit ergo Dominus Deus soporem in Adam. Cumque obdormisset, tulit unam de costis eius et replevit carnem pro ea;</span>
	<span class="versiculo"><sup>22</sup> et aedificavit Dominus Deus costam, quam tulerat de Adam, in mulierem et adduxit eam ad Adam.</span>
	<span class="versiculo"><sup>23</sup> Dixitque Adam:
&#x201c;Haec nunc os ex ossibus meis
et caro de carne mea!
Haec vocabitur Virago,
quoniam de viro sumpta est haec&#x201d;.</span>
	<span class="versiculo"><sup>24</sup> Quam ob rem relinquet vir patrem suum et matrem et adhaerebit uxori suae; et erunt in carnem unam.</span>
	<span class="versiculo"><sup>25</sup> Erant autem uterque nudi, Adam scilicet et uxor eius, et non erubescebant.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
