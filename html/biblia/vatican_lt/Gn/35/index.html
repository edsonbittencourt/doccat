<div>
	<span class="capitulo">35</span>
	<span class="versiculo"><sup>1</sup> Locutus est Deus ad Iacob: &#x201c; Surge et ascende Bethel et habita ibi; facque altare Deo, qui apparuit tibi, quando fugiebas Esau fratrem tuum &#x201d;.</span>
	<span class="versiculo"><sup>2</sup> Iacob vero, convocata omni domo sua, ait: &#x201c; Abigite deos alienos, qui in medio vestri sunt, et mundamini ac mutate vestimenta vestra.</span>
	<span class="versiculo"><sup>3</sup> Surgamus et ascendamus in Bethel, ut faciamus ibi altare Deo, qui exaudivit me in die tribulationis meae et socius fuit itineris mei &#x201d;.</span>
	<span class="versiculo"><sup>4</sup> Dederunt ergo ei omnes deos alienos, quos habebant, et inaures, quae erant in auribus eorum; at ille infodit ea subter Quercum, quae est prope urbem Sichem.</span>
	<span class="versiculo"><sup>5</sup> Cumque profecti essent, terror Dei invasit omnes per circuitum civitates, et non sunt ausi persequi filios Iacob.</span>
	<span class="versiculo"><sup>6</sup> Venit igitur Iacob Luzam, quae est in terra Chanaan, id est Bethel, ipse et omnis populus cum eo.</span>
	<span class="versiculo"><sup>7</sup> Aedificavitque ibi altare et appellavit nomen loci illius Deus Bethel; ibi enim apparuit ei Deus, cum fugeret fratrem suum.</span>
	<span class="versiculo"><sup>8</sup> Eodem tempore mortua est Debora nutrix Rebeccae et sepulta est ad radices Bethel subter quercum; vocatumque est nomen loci illius Quercus fletus.</span>
	<span class="versiculo"><sup>9</sup> Apparuit iterum Deus Iacob, postquam reversus est de Paddanaram, benedixitque ei</span>
	<span class="versiculo"><sup>10</sup> dicens: &#x201c; Non vocaberis ultra Iacob, sed Israel erit nomen tuum &#x201d;, et appellavit eum Israel.</span>
	<span class="versiculo"><sup>11</sup> Dixitque ei: &#x201c; Ego Deus omnipotens. Cresce et multiplicare; gens et congregatio nationum erunt ex te, reges de lumbis tuis egredientur.</span>
	<span class="versiculo"><sup>12</sup> Terramque, quam dedi Abraham et Isaac, dabo tibi; et semini tuo post te dabo terram hanc &#x201d;.</span>
	<span class="versiculo"><sup>13</sup> Et ascendit ab eo Deus.</span>
	<span class="versiculo"><sup>14</sup> Ille vero erexit titulum lapideum in loco, quo locutus ei fuerat Deus, libans super eum libamina et effundens oleum</span>
	<span class="versiculo"><sup>15</sup> vocansque nomen loci illius Bethel.</span>
	<span class="versiculo"><sup>16</sup> Egressi sunt de Bethel. Et adhuc spatium quoddam erat usque ad Ephratham, cum parturiret Rachel;</span>
	<span class="versiculo"><sup>17</sup> ob difficultatem partus periclitari coepit, dixitque ei obstetrix: &#x201c; Noli timere, quia et hac vice habes filium &#x201d;.</span>
	<span class="versiculo"><sup>18</sup> Egrediente autem anima et imminente iam morte, vocavit nomen filii sui Benoni (id est Filius doloris mei); pater vero appellavit eum Beniamin (id est Filius dextrae).</span>
	<span class="versiculo"><sup>19</sup> Mortua est ergo Rachel et sepulta est in via, quae ducit Ephratham; haec est Bethlehem.</span>
	<span class="versiculo"><sup>20</sup> Erexitque Iacob titulum super sepulcrum eius; hic est titulus monumenti Rachel usque in praesentem diem.</span>
	<span class="versiculo"><sup>21</sup> Egressus inde Israel, fixit tabernaculum trans Magdaleder (id est Turris gregis).</span>
	<span class="versiculo"><sup>22</sup> Cumque habitaret in illa regione, abiit Ruben et dormivit cum Bilha concubina patris sui; quod illum minime latuit.
Erant autem filii Iacob duodecim.</span>
	<span class="versiculo"><sup>23</sup> Filii Liae: primogenitus Ruben et Simeon et Levi et Iudas et Issachar et Zabulon.</span>
	<span class="versiculo"><sup>24</sup> Filii Rachel: Ioseph et Beniamin.</span>
	<span class="versiculo"><sup>25</sup> Filii Bilhae ancillae Rachelis: Dan et Nephthali.</span>
	<span class="versiculo"><sup>26</sup> Filii Zelphae ancillae Liae: Gad et Aser. Hi sunt filii Iacob, qui nati sunt ei in Paddanaram.</span>
	<span class="versiculo"><sup>27</sup> Venit Iacob ad Isaac patrem suum in Mambre Cariatharbe, id est Hebron, ubi peregrinatus est Abraham et Isaac.</span>
	<span class="versiculo"><sup>28</sup> Et completi sunt dies Isaac centum octoginta annorum;</span>
	<span class="versiculo"><sup>29</sup> consumptusque aetate mortuus est et appositus est populo suo senex et plenus dierum. Et sepelierunt eum Esau et Iacob filii sui.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
