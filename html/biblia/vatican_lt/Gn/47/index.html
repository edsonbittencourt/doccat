<div>
	<span class="capitulo">47</span>
	<span class="versiculo"><sup>1</sup> Ingressus ergo Ioseph nuntiavit pharaoni dicens: &#x201c; Pater meus et fratres, oves eorum et armenta et cuncta, quae possident, venerunt de terra Chanaan; et ecce consistunt in terra Gessen &#x201d;.</span>
	<span class="versiculo"><sup>2</sup> Ex omnibus fratribus suis quinque viros statuit coram rege,</span>
	<span class="versiculo"><sup>3</sup> quos ille interrogavit: &#x201c; Quid habetis operis? &#x201d;. Responderunt: &#x201c; Pastores ovium sumus servi tui et nos et patres nostri &#x201d;.</span>
	<span class="versiculo"><sup>4</sup> Dixeruntque ad pharaonem: &#x201c; Ad peregrinandum in terra venimus, quoniam non est herba gregibus servorum tuorum, ingravescente fame, in terra Chanaan petimusque, ut esse nos iubeas servos tuos in terra Gessen &#x201d;.</span>
	<span class="versiculo"><sup>5</sup> Dixit itaque rex ad Ioseph: &#x201c; Pater tuus et fratres tui venerunt ad te.</span>
	<span class="versiculo"><sup>6</sup> Terra Aegypti in conspectu tuo est; in optimo loco fac eos habitare et trade eis terram Gessen. Quod si nosti in eis esse viros industrios, constitue illos magistros pecorum meorum &#x201d;.</span>
	<span class="versiculo"><sup>7</sup> Post haec introduxit Ioseph patrem suum ad regem et statuit eum coram eo, qui benedicens illi</span>
	<span class="versiculo"><sup>8</sup> et interrogatus ab eo: &#x201c; Quot sunt dies annorum vitae tuae? &#x201d;,</span>
	<span class="versiculo"><sup>9</sup> respondit: &#x201c; Dies peregrinationis meae centum triginta annorum sunt, parvi et mali; et non pervenerunt usque ad dies patrum meorum, quibus peregrinati sunt &#x201d;.</span>
	<span class="versiculo"><sup>10</sup> Et benedicto rege, egressus est foras.</span>
	<span class="versiculo"><sup>11</sup> Ioseph vero patri et fratribus suis dedit possessionem in Aegypto in optimo terrae loco, in terra Ramesses, ut praeceperat pharao;</span>
	<span class="versiculo"><sup>12</sup> et alebat eos omnemque domum patris sui praebens cibaria singulis.</span>
	<span class="versiculo"><sup>13</sup> In tota terra panis deerat, et oppresserat fames terram valde, defecitque terra Aegypti et terra Chanaan prae fame.</span>
	<span class="versiculo"><sup>14</sup> E quibus omnem pecuniam congregavit pro venditione frumenti et intulit eam in aerarium regis.</span>
	<span class="versiculo"><sup>15</sup> Cumque defecisset emptoribus pretium, venit cuncta Aegyptus ad Ioseph dicens: &#x201c; Da nobis panes! Quare morimur coram te, deficiente pecunia? &#x201d;.</span>
	<span class="versiculo"><sup>16</sup> Quibus ille respondit: &#x201c; Adducite pecora vestra, et dabo vobis pro eis cibos, si pretium non habetis &#x201d;.</span>
	<span class="versiculo"><sup>17</sup> Quae cum adduxissent, dedit eis alimenta pro equis et ovibus et bobus et asinis; sustentavitque eos illo anno pro commutatione pecorum.</span>
	<span class="versiculo"><sup>18</sup> Venerunt quoque anno secundo et dixerunt ei: &#x201c; Non celamus dominum nostrum quod, deficiente pecunia, pecora transierunt ad dominum nostrum; nec clam te est quod absque corporibus et terra nihil habeamus.</span>
	<span class="versiculo"><sup>19</sup> Cur ergo moriemur, te vidente, et nos et terra nostra? Eme nos et terram nostram in servitutem regiam et praebe semina, ne, pereunte cultore, redigatur terra in solitudinem &#x201d;.</span>
	<span class="versiculo"><sup>20</sup> Emit igitur Ioseph omnem terram Aegypti, vendentibus singulis possessiones suas prae magnitudine famis. Subiecitque eam pharaoni</span>
	<span class="versiculo"><sup>21</sup> et cunctos populos eius redegit ei in servitutem, a novissimis terminis Aegypti usque ad extremos fines eius.</span>
	<span class="versiculo"><sup>22</sup> Terram autem sacerdotum non emit, qui cibariis a rege statutis fruebantur, et idcirco non sunt compulsi vendere possessiones suas.</span>
	<span class="versiculo"><sup>23</sup> Dixit ergo Ioseph ad populos: &#x201c; En, ut cernitis, et vos et terram vestram pharao possidet; accipite semina et serite agros,</span>
	<span class="versiculo"><sup>24</sup> ut fruges habere possitis. Quintam partem regi dabitis; quattuor reliquas permitto vobis in sementem et in cibum familiis et liberis vestris &#x201d;.</span>
	<span class="versiculo"><sup>25</sup> Qui responderunt: &#x201c; Tu salvasti nos! Respiciat nos tantum dominus noster, et laeti serviemus regi &#x201d;.</span>
	<span class="versiculo"><sup>26</sup> Ex eo tempore usque in praesentem diem in universa terra Aegypti regibus quinta pars solvitur; et factum est a Ioseph in legem absque terra sacerdotali, quae libera ab hac condicione est.</span>
	<span class="versiculo"><sup>27</sup> Habitavit ergo Israel in Aegypto, id est in terra Gessen, et possedit eam; auctusque est et multiplicatus nimis.</span>
	<span class="versiculo"><sup>28</sup> Et vixit Iacob in terra Aegypti decem et septem annis; factique sunt omnes dies vitae illius centum quadraginta septem annorum.</span>
	<span class="versiculo"><sup>29</sup> Cumque appropinquare cerneret diem mortis suae, vocavit filium suum Ioseph et dixit ad eum: &#x201c; Si inveni gratiam in conspectu tuo, pone manum tuam sub femore meo et facies mihi misericordiam et veritatem, ut non sepelias me in Aegypto,</span>
	<span class="versiculo"><sup>30</sup> sed dormiam cum patribus meis, et auferas me de terra hac condasque in sepulcro maiorum meorum &#x201d;. Cui respondit Ioseph: &#x201c; Ego faciam, quod iussisti &#x201d;.</span>
	<span class="versiculo"><sup>31</sup> Et ille: &#x201c; Iura ergo, inquit, mihi! &#x201d;. Quo iurante, adoravit Israel conversus ad lectuli caput.</span>
</div>
