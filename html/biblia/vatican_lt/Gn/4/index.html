<div>
	<span class="capitulo">4</span>
	<span class="versiculo"><sup>1</sup> Adam vero cognovit Evam uxorem suam, quae concepit et peperit Cain dicens: &#x201c;Acquisivi virum per Dominum&#x201d;.</span>
	<span class="versiculo"><sup>2</sup> Rursusque peperit fratrem eius Abel. Et fuit Abel pastor ovium et Cain agricola.</span>
	<span class="versiculo"><sup>3</sup> Factum est autem post aliquot dies ut offerret Cain de fructibus agri munus Domino.</span>
	<span class="versiculo"><sup>4</sup> Abel quoque obtulit de primogenitis gregis sui et de adipibus eorum. Et respexit Dominus ad Abel et ad munus eius,</span>
	<span class="versiculo"><sup>5</sup> ad Cain vero et ad munus illius non respexit. Iratusque est Cain vehementer, et concidit vultus eius.</span>
	<span class="versiculo"><sup>6</sup> Dixitque Dominus ad eum: &#x201c;Quare iratus es, et cur concidit facies tua?</span>
	<span class="versiculo"><sup>7</sup> Nonne si bene egeris, vultum attolles? Sin autem male, in foribus peccatum insidiabitur, et ad te erit appetitus eius, tu autem dominaberis illius&#x201d;.</span>
	<span class="versiculo"><sup>8</sup> Dixitque Cain ad Abel fratrem suum: &#x201c;Egrediamur foras&#x201d;. Cumque essent in agro, consurrexit Cain adversus Abel fratrem suum et interfecit eum.</span>
	<span class="versiculo"><sup>9</sup> Et ait Dominus ad Cain: &#x201c;Ubi est Abel frater tuus?&#x201d;. Qui respondit: &#x201c;Nescio. Num custos fratris mei sum ego?&#x201d;.</span>
	<span class="versiculo"><sup>10</sup> Dixitque ad eum: &#x201c;Quid fecisti? Vox sanguinis fratris tui clamat ad me de agro.</span>
	<span class="versiculo"><sup>11</sup> Nunc igitur maledictus eris procul ab agro, qui aperuit os suum et suscepit sanguinem fratris tui de manu tua!</span>
	<span class="versiculo"><sup>12</sup> Cum operatus fueris eum, amplius non dabit tibi fructus suos; vagus et profugus eris super terram&#x201d;.</span>
	<span class="versiculo"><sup>13</sup> Dixitque Cain ad Dominum: &#x201c;Maior est poena mea quam ut portem eam.</span>
	<span class="versiculo"><sup>14</sup> Ecce eicis me hodie a facie agri, et a facie tua abscondar et ero vagus et profugus in terra; omnis igitur, qui invenerit me, occidet me&#x201d;.</span>
	<span class="versiculo"><sup>15</sup> Dixitque ei Dominus: &#x201c;Nequaquam ita fiet, sed omnis qui occiderit Cain, septuplum punietur!&#x201d;. Posuitque Dominus Cain signum, ut non eum interficeret omnis qui invenisset eum.</span>
	<span class="versiculo"><sup>16</sup> Egressusque Cain a facie Domini habitavit in terra Nod ad orientalem plagam Eden.</span>
	<span class="versiculo"><sup>17</sup> Cognovit autem Cain uxorem suam, quae concepit et peperit Henoch. Et aedificavit civitatem vocavitque nomen eius ex nomine filii sui Henoch.</span>
	<span class="versiculo"><sup>18</sup> Porro Henoch genuit Irad, et Irad genuit Maviael, et Maviael genuit Mathusael, et Mathusael genuit Lamech.</span>
	<span class="versiculo"><sup>19</sup> Qui accepit uxores duas: nomen uni Ada et nomen alteri Sella.</span>
	<span class="versiculo"><sup>20</sup> Genuitque Ada Iabel, qui fuit pater habitantium in tentoriis atque pastorum.</span>
	<span class="versiculo"><sup>21</sup> Et nomen fratris eius Iubal; ipse fuit pater omnium canentium cithara et organo.</span>
	<span class="versiculo"><sup>22</sup> Sella quoque genuit Tubalcain, qui fuit malleator et faber in cuncta opera aeris et ferri. Soror vero Tubalcain Noema.</span>
	<span class="versiculo"><sup>23</sup> Dixitque Lamech uxoribus suis:
&#x201c;Ada et Sella, audite vocem meam; uxores Lamech, auscultate sermonem meum:
occidi virum pro vulnere meo
et adulescentulum pro livore meo;</span>
	<span class="versiculo"><sup>24</sup> septuplum ultio dabitur de Cain, de Lamech vero septuagies septies&#x201d;.</span>
	<span class="versiculo"><sup>25</sup> Cognovit quoque Adam uxorem suam, et peperit filium vocavitque nomen eius Seth dicens: &#x201c;Posuit mihi Deus semen aliud pro Abel, quem occidit Cain&#x201d;.</span>
	<span class="versiculo"><sup>26</sup> Sed et Seth natus est filius, quem vocavit Enos. Tunc coeperunt invocare nomen Domini.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
