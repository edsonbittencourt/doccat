<div>
	<span class="capitulo">10</span>
	<span class="versiculo"><sup>1</sup> Hae sunt generationes filiorum Noe, Sem, Cham et Iapheth; natique sunt eis filii post diluvium.</span>
	<span class="versiculo"><sup>2</sup> Filii Iapheth: Gomer et Magog et Madai et Iavan et Thubal et Mosoch et Thiras.</span>
	<span class="versiculo"><sup>3</sup> Porro filii Gomer: Aschenez et Riphath et Thogorma.</span>
	<span class="versiculo"><sup>4</sup> Filii autem Iavan: Elisa et Tharsis, Cetthim et Rodanim.</span>
	<span class="versiculo"><sup>5</sup> Ab his divisae sunt insulae gentium in regionibus suis, unusquisque secundum linguam suam et familias suas in nationibus suis.</span>
	<span class="versiculo"><sup>6</sup> Filii autem Cham: Chus et Mesraim et Phut et Chanaan.</span>
	<span class="versiculo"><sup>7</sup> Filii Chus: Saba et Hevila et Sabatha et Regma et Sabathacha. Filii Regma: Saba et Dedan.</span>
	<span class="versiculo"><sup>8</sup> Porro Chus genuit Nemrod: ipse coepit esse potens in terra</span>
	<span class="versiculo"><sup>9</sup> et erat robustus venator coram Domino. Ob hoc exivit proverbium: &#x201c;Quasi Nemrod robustus venator coram Domino&#x201d;.</span>
	<span class="versiculo"><sup>10</sup> Fuit autem principium regni eius Babylon et Arach et Achad et Chalanne in terra Sennaar.</span>
	<span class="versiculo"><sup>11</sup> De terra illa egressus est in Assyriam et aedificavit Nineven et Rohobothir et Chale,</span>
	<span class="versiculo"><sup>12</sup> Resen quoque inter Nineven et Chale; haec est civitas magna.</span>
	<span class="versiculo"><sup>13</sup> At vero Mesraim genuit Ludim et Anamim et Laabim, Nephthuim</span>
	<span class="versiculo"><sup>14</sup> et Phetrusim et Chasluim et Caphtorim, de quibus egressi sunt Philisthim.</span>
	<span class="versiculo"><sup>15</sup> Chanaan autem genuit Sidonem primogenitum suum, Hetthaeum</span>
	<span class="versiculo"><sup>16</sup> et Iebusaeum et Amorraeum, Gergesaeum,</span>
	<span class="versiculo"><sup>17</sup> Hevaeum et Aracaeum, Sinaeum</span>
	<span class="versiculo"><sup>18</sup> et Aradium, Samaraeum et Emathaeum; et post haec disseminati sunt populi Chananaeorum.</span>
	<span class="versiculo"><sup>19</sup> Factique sunt termini Chanaan venientibus a Sidone Geraram usque Gazam, donec ingrediaris Sodomam et Gomorram et Adamam et Seboim usque Lesa.</span>
	<span class="versiculo"><sup>20</sup> Hi sunt filii Cham in cognationibus et linguis terrisque et gentibus suis.</span>
	<span class="versiculo"><sup>21</sup> De Sem quoque nati sunt, patre omnium filiorum Heber, fratre Iapheth maiore.</span>
	<span class="versiculo"><sup>22</sup> Filii Sem: Elam et Assur et Arphaxad et Lud et Aram.</span>
	<span class="versiculo"><sup>23</sup> Filii Aram: Us et Hul et Gether et Mes.</span>
	<span class="versiculo"><sup>24</sup> At vero Arphaxad genuit Sala, de quo ortus est Heber.</span>
	<span class="versiculo"><sup>25</sup> Natique sunt Heber filii duo: nomen uni Phaleg, eo quod in diebus eius divisa sit terra, et nomen fratris eius Iectan.</span>
	<span class="versiculo"><sup>26</sup> Qui Iectan genuit Elmodad et Saleph et Asarmoth, Iare</span>
	<span class="versiculo"><sup>27</sup> et Adoram et Uzal et Decla</span>
	<span class="versiculo"><sup>28</sup> et Ebal et Abimael, Saba</span>
	<span class="versiculo"><sup>29</sup> et Ophir et Hevila et Iobab. Omnes isti filii Iectan;</span>
	<span class="versiculo"><sup>30</sup> et facta est habitatio eorum de Messa pergentibus usque Sephar montem orientalem.</span>
	<span class="versiculo"><sup>31</sup> Isti filii Sem secundum cognationes et linguas et regiones in gentibus suis.</span>
	<span class="versiculo"><sup>32</sup> Hae familiae filiorum Noe iuxta generationes et nationes suas. Ab his divisae sunt gentes in terra post diluvium.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
