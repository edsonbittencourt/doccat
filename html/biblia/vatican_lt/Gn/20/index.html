<div>
	<span class="capitulo">20</span>
	<span class="versiculo"><sup>1</sup> Profectus inde Abraham in terram Nageb, habitavit inter Cades et Sur et peregrinatus est in Geraris.</span>
	<span class="versiculo"><sup>2</sup> Dixitque de Sara uxore sua: &#x201c;Soror mea est&#x201d;. Misit ergo Abimelech rex Gerarae et tulit eam.</span>
	<span class="versiculo"><sup>3</sup> Venit autem Deus ad Abimelech per somnium nocte et ait illi: &#x201c;En morieris propter mulierem, quam tulisti; habet enim virum&#x201d;.</span>
	<span class="versiculo"><sup>4</sup> Abimelech vero non tetigerat eam. Et ait: &#x201c;Domine, num gentem etiam iustam interficies?</span>
	<span class="versiculo"><sup>5</sup> Nonne ipse dixit mihi: &quot;Soror mea est&quot;, et ipsa quoque ait: &quot;Frater meus est&quot;? In simplicitate cordis mei et munditia manuum mearum feci hoc&#x201d;.</span>
	<span class="versiculo"><sup>6</sup> Dixitque ad eum Deus per somnium: &#x201c;Et ego scio quod simplici corde feceris; et ideo custodivi te, ne peccares in me, et non dimisi, ut tangeres eam.</span>
	<span class="versiculo"><sup>7</sup> Nunc igitur redde viro suo uxorem, quia propheta est; et orabit pro te, et vives. Si autem nolueris reddere, scito quod morte morieris tu et omnia, quae tua sunt&#x201d;.</span>
	<span class="versiculo"><sup>8</sup> Statimque de nocte consurgens Abimelech vocavit omnes servos suos et locutus est universa verba haec in auribus eorum; timueruntque viri valde.</span>
	<span class="versiculo"><sup>9</sup> Vocavit autem Abimelech etiam Abraham et dixit ei: &#x201c;Quid fecisti nobis? Quid peccavi in te, quia induxisti super me et super regnum meum peccatum grande? Quae non debuisti facere, fecisti mihi&#x201d;.</span>
	<span class="versiculo"><sup>10</sup> Rursusque ait: &#x201c;Quid vidisti, ut hoc faceres?&#x201d;.</span>
	<span class="versiculo"><sup>11</sup> Respondit Abraham: &#x201c; Cogitavi mecum: Certe non est timor Dei in loco isto, et interficient me propter uxorem meam.</span>
	<span class="versiculo"><sup>12</sup> Alias autem et vere soror mea est, filia patris mei et non filia matris meae, et duxi eam in uxorem.</span>
	<span class="versiculo"><sup>13</sup> Cum autem vagari me faceret Deus de domo patris mei, dixi ad eam: Hanc misericordiam facies mecum: in omni loco, ad quem ingrediemur, dices quod frater tuus sim &#x201d;.</span>
	<span class="versiculo"><sup>14</sup> Tulit igitur Abimelech oves et boves et servos et ancillas et dedit Abraham; reddiditque illi Saram uxorem suam</span>
	<span class="versiculo"><sup>15</sup> et ait: &#x201c;Ecce terra mea coram te; ubicumque tibi placuerit, habita&#x201d;.</span>
	<span class="versiculo"><sup>16</sup> Sarae autem dixit: &#x201c;Ecce mille argenteos dedi fratri tuo; ecce hoc erit tibi in velamen oculorum ad omnes, qui tecum sunt, et apud omnes iustificaberis&#x201d;.</span>
	<span class="versiculo"><sup>17</sup> Orante autem Abraham, sanavit Deus Abimelech et uxorem ancillasque eius et pepererunt;</span>
	<span class="versiculo"><sup>18</sup> concluserat enim Dominus omnem vulvam domus Abimelech propter Saram uxorem Abraham.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
