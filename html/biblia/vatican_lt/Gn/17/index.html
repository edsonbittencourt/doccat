<div>
	<span class="capitulo">17</span>
	<span class="versiculo"><sup>1</sup> Postquam Abram nonaginta et novem annorum factus est, apparuit ei Dominus dixitque ad eum: &#x201c;Ego Deus omnipotens, ambula coram me et esto perfectus.</span>
	<span class="versiculo"><sup>2</sup> Ponamque foedus meum inter me et te et multiplicabo te vehementer nimis&#x201d;.</span>
	<span class="versiculo"><sup>3</sup> Cecidit Abram pronus in faciem.</span>
	<span class="versiculo"><sup>4</sup> Dixitque ei Deus: &#x201c;Ecce pactum meum tecum. Erisque pater multarum gentium,</span>
	<span class="versiculo"><sup>5</sup> nec ultra vocabitur nomen tuum Abram, sed Abraham erit nomen tuum, quia patrem multarum gentium constitui te.</span>
	<span class="versiculo"><sup>6</sup> Faciamque te crescere vehementissime et ponam te in gentes; regesque ex te egredientur.</span>
	<span class="versiculo"><sup>7</sup> Et statuam pactum meum inter me et te et inter semen tuum post te in generationibus suis foedere sempiterno, ut sim Deus tuus et seminis tui post te.</span>
	<span class="versiculo"><sup>8</sup> Daboque tibi et semini tuo post te terram peregrinationis tuae, omnem terram Chanaan in possessionem aeternam; eroque Deus eorum&#x201d;.</span>
	<span class="versiculo"><sup>9</sup> Dixit iterum Deus ad Abraham: &#x201c;Tu autem pactum meum custodies, et semen tuum post te in generationibus suis.</span>
	<span class="versiculo"><sup>10</sup> Hoc est pactum meum, quod observabitis, inter me et vos et semen tuum post te. Circumcidetur ex vobis omne masculinum,</span>
	<span class="versiculo"><sup>11</sup> et circumcidetis carnem praeputii vestri, ut sit in signum foederis inter me et vos.</span>
	<span class="versiculo"><sup>12</sup> Infans octo dierum circumcidetur in vobis: omne masculinum in generationibus vestris, tam vernaculus quam empticius ex omnibus alienigenis, quicumque non fuerit de stirpe vestra.</span>
	<span class="versiculo"><sup>13</sup> Circumcidetur vernaculus et empticius, eritque pactum meum in carne vestra in foedus aeternum. 14 Masculus, cuius praeputii caro circumcisa non fuerit, delebitur anima illa de populo suo; pactum meum irritum fecit&#x201d;.</span>
	<span class="versiculo"><sup>15</sup> Dixit quoque Deus ad Abraham: &#x201c;Sarai uxorem tuam non vocabis nomen eius Sarai, sed Sara erit nomen eius.</span>
	<span class="versiculo"><sup>16</sup> Et benedicam ei; et ex illa quoque dabo tibi filium. Benedicturus sum eam, eritque in nationes; reges populorum orientur ex ea&#x201d;.</span>
	<span class="versiculo"><sup>17</sup> Cecidit Abraham in faciem suam et risit dicens in corde suo: &#x201c;Putasne centenario nascetur filius? Et Sara nonagenaria pariet?&#x201d;.</span>
	<span class="versiculo"><sup>18</sup> Dixitque ad Deum: &#x201c;Utinam Ismael vivat coram te&#x201d;.</span>
	<span class="versiculo"><sup>19</sup> Et ait Deus: &#x201c;Sara uxor tua pariet tibi filium, vocabisque nomen eius Isaac; et constituam pactum meum illi in foedus sempiternum et semini eius post eum.</span>
	<span class="versiculo"><sup>20</sup> Super Ismael quoque exaudivi te: ecce benedicam ei et crescere faciam et multiplicabo eum vehementissime; duodecim duces generabit, et faciam illum in gentem magnam.</span>
	<span class="versiculo"><sup>21</sup> Pactum vero meum statuam ad Isaac, quem pariet tibi Sara tempore isto in anno altero&#x201d;.</span>
	<span class="versiculo"><sup>22</sup> Cumque cessasset loqui cum eo, ascendit Deus ab Abraham.</span>
	<span class="versiculo"><sup>23</sup> Tulit ergo Abraham Ismael filium suum et omnes vernaculos domus suae universosque, quos emerat: cunctos mares ex omnibus viris domus suae; et circumcidit carnem praeputii eorum statim in ipsa die, sicut praeceperat ei Deus.</span>
	<span class="versiculo"><sup>24</sup> Abraham nonaginta novem erat annorum, quando circumcisus est in carne praeputii sui;</span>
	<span class="versiculo"><sup>25</sup> et Ismael filius eius tredecim annos impleverat tempore circumcisionis suae.</span>
	<span class="versiculo"><sup>26</sup> Eadem die circumcisus est Abraham et Ismael filius eius;</span>
	<span class="versiculo"><sup>27</sup> et omnes viri domus illius, tam vernaculi quam empticii ex alienigenis, circumcisi sunt cum eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_genesis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
