<div>
    <span class="capitulo">19</span>
    <span class="versiculo"><sup>1</sup> Nuntiavit autem Achab Iezabel omnia, quae fecerat Elias, et quomodo occidisset universos prophetas gladio.</span>
    <span class="versiculo"><sup>2</sup> Misitque Iezabel nuntium ad Eliam dicens: &#x201c; Haec mihi faciant dii et haec addant, nisi hac hora cras posuero animam tuam sicut animam unius ex illis &#x201d;.</span>
    <span class="versiculo"><sup>3</sup> Timuit ergo Elias et surgens abiit, ut animam suam salvaret, venitque in Bersabee Iudae et dimisit ibi puerum suum.</span>
    <span class="versiculo"><sup>4</sup> Et perrexit in desertum via unius diei; cumque venisset et sederet subter unam iuniperum, petivit animae suae, ut moreretur, et ait: &#x201c; Sufficit mihi, Domine! Tolle animam meam; neque enim melior sum quam patres mei &#x201d;.</span>
    <span class="versiculo"><sup>5</sup> Proiecitque se et obdormivit in umbra iuniperi; et ecce angelus tetigit eum et dixit illi: &#x201c; Surge, comede! &#x201d;.</span>
    <span class="versiculo"><sup>6</sup> Respexit, et ecce ad caput suum subcinericius panis et vas aquae; comedit ergo et bibit et rursum obdormivit.</span>
    <span class="versiculo"><sup>7</sup> Reversusque est angelus Domini secundo et tetigit eum dixitque illi: &#x201c; Surge, comede! Grandis enim tibi restat via &#x201d;.</span>
    <span class="versiculo"><sup>8</sup> Qui, cum surrexisset, comedit et bibit et ambulavit in fortitudine cibi illius quadraginta diebus et quadraginta noctibus usque ad montem Dei Horeb.</span>
    <span class="versiculo"><sup>9</sup> Cumque venisset illuc, mansit in spelunca. Et ecce sermo Domini ad eum dixitque illi: &#x201c; Quid hic agis, Elia? &#x201d;.</span>
    <span class="versiculo"><sup>10</sup> At ille respondit: &#x201c; Zelo zelatus sum pro Domino, Deo exercituum, quia dereliquerunt pactum tuum filii Israel, altaria tua destruxerunt et prophetas tuos occiderunt gladio; et derelictus sum ego solus, et quaerunt animam meam, ut auferant eam &#x201d;.</span>
    <span class="versiculo"><sup>11</sup> Et ait ei: &#x201c; Egredere et sta in monte coram Domino &#x201d;. Et ecce Dominus transit, et ventus grandis et fortis subvertens montes et conterens petras ante Dominum; non in vento Dominus. Et post ventum, commotio; non in commotione Dominus.</span>
    <span class="versiculo"><sup>12</sup> Et post commotionem, ignis; non in igne Dominus. Et post ignem, sibilus aurae tenuis.</span>
    <span class="versiculo"><sup>13</sup> Quod cum audisset Elias, operuit vultum suum pallio et egressus stetit in ostio speluncae; et ecce vox ad eum dicens: &#x201c; Quid agis hic, Elia? &#x201d;.</span>
    <span class="versiculo"><sup>14</sup> Et ille respondit: &#x201c; Zelo zelatus sum pro Domino, Deo exercituum, quia dereliquerunt pactum tuum filii Israel, altaria tua destruxerunt et prophetas tuos occiderunt gladio; et derelictus sum ego solus, et quaerunt animam meam, ut auferant eam &#x201d;.</span>
    <span class="versiculo"><sup>15</sup> Et ait Dominus ad eum: &#x201c; Vade et revertere in viam tuam per desertum in Damascum. Cumque perveneris, unges Hazael regem super Syriam;</span>
    <span class="versiculo"><sup>16</sup> et Iehu filium Namsi unges regem super Israel; Eliseum autem filium Saphat, qui est de Abelmehula, unges prophetam pro te.</span>
    <span class="versiculo"><sup>17</sup> Et erit: quicumque fugerit gladium Hazael, occidet eum Iehu; et, qui fugerit gladium Iehu, interficiet eum Eliseus.</span>
    <span class="versiculo"><sup>18</sup> Et relinquam mihi in Israel septem milia: universorum genua, quae non sunt incurvata ante Baal, et omne os, quod non osculatum est eum &#x201d;.</span>
    <span class="versiculo"><sup>19</sup> Profectus ergo inde repperit Eliseum filium Saphat arantem duodecim iugis boum; et ipse cum duodecimo erat. Cumque venisset Elias ad eum, misit pallium suum super illum,</span>
    <span class="versiculo"><sup>20</sup> qui statim, relictis bobus, cucurrit post Eliam et ait: &#x201c; Osculer, oro, patrem meum et matrem meam, et sic sequar te &#x201d;. Dixitque ei: &#x201c; Vade et revertere; quid enim feci tibi? &#x201d;.</span>
    <span class="versiculo"><sup>21</sup> Reversus autem ab eo tulit par boum et mactavit illud et in iugo boum coxit carnes et dedit populo, et comederunt. Consurgensque abiit et secutus est Eliam et ministrabat ei.</span>
</div>
