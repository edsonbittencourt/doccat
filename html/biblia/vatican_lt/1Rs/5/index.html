<div>
    <span class="capitulo">5</span>
    <span class="versiculo"><sup>1</sup> Salomon autem erat in dicione sua habens omnia regna a Flumine usque ad terram Philisthim et ad terminum Aegypti offerentium sibi munera et servientium ei cunctis diebus vitae eius.</span>
    <span class="versiculo"><sup>2</sup> Erat autem cibus Salomonis per dies singulos triginta chori similae et sexaginta chori farinae,</span>
    <span class="versiculo"><sup>3</sup> decem boves pingues et viginti boves pascuales et centum oves, excepta venatione cervorum, caprearum atque bubalorum et avium altilium.</span>
    <span class="versiculo"><sup>4</sup> Ipse enim obtinebat omnem regionem, quae erat trans Flumen, a Thaphsa usque Gazam, et cunctos reges illarum regionum; et habebat pacem ex omni parte in circuitu.</span>
    <span class="versiculo"><sup>5</sup> Habitabatque Iuda et Israel absque timore ullo, unusquisque sub vite sua et sub ficu sua a Dan usque Bersabee cunctis diebus Salomonis.</span>
    <span class="versiculo"><sup>6</sup> Et habebat Salomon quattuor milia praesepia equorum currulium et duodecim milia equestres.</span>
    <span class="versiculo"><sup>7</sup> Et praebebant supradicti praefecti necessaria mensae regis Salomonis et convivarum eius cum ingenti cura, unusquisque in suo mense.</span>
    <span class="versiculo"><sup>8</sup> Hordeum quoque et paleas equorum et iumentorum deferebant in locum, ubi erat unicuique constitutum.</span>
    <span class="versiculo"><sup>9</sup> Dedit quoque Deus sapientiam Salomoni et prudentiam multam nimis et latitudinem cordis quasi arenam, quae est in litore maris.</span>
    <span class="versiculo"><sup>10</sup> Et praecedebat sapientia Salomonis sapientiam omnium Orientalium et Aegyptiorum;</span>
    <span class="versiculo"><sup>11</sup> et erat sapientior cunctis hominibus, sapientior Ethan Ezrahita et Heman et Chalchol et Darda filiis Mahol et erat nominatus in universis gentibus per circuitum.</span>
    <span class="versiculo"><sup>12</sup> Locutus est quoque Salomon tria milia parabolas, et fuerunt carmina eius quinque et mille.</span>
    <span class="versiculo"><sup>13</sup> Et disputavit super lignis, a cedro, quae est in Libano, usque ad hyssopum, quae egreditur de pariete; et disseruit de iumentis et volucribus et reptilibus et piscibus.</span>
    <span class="versiculo"><sup>14</sup> Et veniebant de cunctis populis ad audiendam sapientiam Salomonis, ab universis regibus terrae, qui audiebant sapientiam eius.</span>
    <span class="versiculo"><sup>15</sup> Misit quoque Hiram rex Tyri servos suos ad Salomonem; audivit enim quod ipsum unxissent regem pro patre eius, quia amicus fuerat Hiram David omni tempore.</span>
    <span class="versiculo"><sup>16</sup> Misit autem et Salomon ad Hiram dicens:</span>
    <span class="versiculo"><sup>17</sup> &#x201c; Tu scis voluntatem David patris mei et quia non potuerit aedificare domum nomini Domini Dei sui propter bella imminentia per circuitum, donec daret Dominus eos sub vestigio pedum eius.</span>
    <span class="versiculo"><sup>18</sup> Nunc autem requiem dedit Dominus Deus meus mihi per circuitum; non est adversarius neque occursus malus.</span>
    <span class="versiculo"><sup>19</sup> Quam ob rem cogito aedificare templum nomini Domini Dei mei, sicut locutus est Dominus David patri meo dicens: &#x201c;Filius tuus, quem dabo pro te super solium tuum, ipse aedificabit domum nomini meo&#x201d;.</span>
    <span class="versiculo"><sup>20</sup> Praecipe igitur, ut praecidant mihi cedros de Libano, et servi mei sint cum servis tuis; mercedem autem servorum tuorum dabo tibi quamcumque praeceperis; scis enim quoniam non est in populo meo vir, qui noverit ligna caedere sicut Sidonii &#x201d;.</span>
    <span class="versiculo"><sup>21</sup> Cum ergo audisset Hiram verba Salomonis, laetatus est valde et ait: &#x201c; Benedictus Dominus hodie, qui dedit David filium sapientissimum super populum hunc plurimum &#x201d;.</span>
    <span class="versiculo"><sup>22</sup> Et misit Hiram ad Salomonem dicens: &#x201c; Audivi, quaecumque mandasti mihi; ego faciam omnem voluntatem tuam in lignis cedrinis et abiegnis.</span>
    <span class="versiculo"><sup>23</sup> Servi mei deponent ea de Libano ad mare, et ego componam ea in ratibus in mari usque ad locum, quem significaveris mihi, et applicabo ea ibi, et tu tolles ea; praebebisque necessaria mihi, ut detur cibus domui meae &#x201d;.</span>
    <span class="versiculo"><sup>24</sup> Itaque Hiram dabat Salomoni ligna cedrina et ligna abiegna iuxta omnem voluntatem eius.</span>
    <span class="versiculo"><sup>25</sup> Salomon autem praebebat Hiram viginti milia chororum tritici in cibum domui eius et viginti choros purissimi olei; haec tribuebat Salomon Hiram per annos singulos.</span>
    <span class="versiculo"><sup>26</sup> Dedit quoque Dominus sapientiam Salomoni, sicut locutus est ei; et erat pax inter Hiram et Salomonem, et percusserunt foedus ambo.</span>
    <span class="versiculo"><sup>27</sup> Elegitque rex Salomon operas de omni Israel, et erat indictio triginta milia virorum.</span>
    <span class="versiculo"><sup>28</sup> Mittebatque eos in Libanum decem milia per menses singulos vicissim, ita ut duobus mensibus essent in domibus suis; et Adoniram erat super huiuscemodi indictione.</span>
    <span class="versiculo"><sup>29</sup> Fueruntque Salomoni septuaginta milia eorum, qui onera portabant, et octoginta milia latomorum in monte,</span>
    <span class="versiculo"><sup>30</sup> absque praepositis, qui praeerant singulis operibus numero trium milium et trecentorum praecipientium populo, his, qui faciebant opus.</span>
    <span class="versiculo"><sup>31</sup> Praecepitque rex, ut tollerent lapides grandes, lapides pretiosos in fundamentum templi, lapides quadratos;</span>
    <span class="versiculo"><sup>32</sup> dolaverunt ergo caementarii Salomonis, caementarii Hiram et Giblii ligna et lapides et praeparaverunt ad aedificandam domum.</span>
</div>
