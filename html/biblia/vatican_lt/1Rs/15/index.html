<div>
	<span class="capitulo">15</span>
	<span class="versiculo"><sup>1</sup> Igitur in octavo decimo anno regni Ieroboam filii Nabat regnavit Abiam super Iudam.</span>
	<span class="versiculo"><sup>2</sup> Tribus annis regnavit in Ierusalem; nomen matris eius Maacha filia Abessalom.</span>
	<span class="versiculo"><sup>3</sup> Ambulavitque in omnibus peccatis patris sui, quae fecerat ante eum; nec erat cor eius perfectum cum Domino Deo suo sicut cor David patris eius.</span>
	<span class="versiculo"><sup>4</sup> Sed propter David dedit ei Dominus Deus suus lucernam in Ierusalem, ut suscitaret filium eius post eum et statueret Ierusalem;</span>
	<span class="versiculo"><sup>5</sup> eo quod fecisset David rectum in oculis Domini et non declinasset ab omnibus, quae praeceperat ei, cunctis diebus vitae suae, excepta re Uriae Hetthaei. ( 6 )</span>
	<span class="versiculo"><sup>7</sup> Reliqua autem gestorum Abiam et omnia, quae fecit, nonne haec scripta sunt in libro annalium regum Iudae? Fuitque bellum inter Abiam et inter Ieroboam.</span>
	<span class="versiculo"><sup>8</sup> Et dormivit Abiam cum patribus suis, et sepelierunt eum in civitate David; regnavitque Asa filius eius pro eo.</span>
	<span class="versiculo"><sup>9</sup> In anno ergo vicesimo Ieroboam regis Israel regnavit Asa rex Iudae</span>
	<span class="versiculo"><sup>10</sup> et quadraginta et uno anno regnavit in Ierusalem. Nomen matris eius Maacha filia Abessalom.</span>
	<span class="versiculo"><sup>11</sup> Et fecit Asa rectum ante conspectum Domini sicut David pater eius.</span>
	<span class="versiculo"><sup>12</sup> Et abstulit prostibula de terra purgavitque universas sordes idolorum, quae fecerant patres eius.</span>
	<span class="versiculo"><sup>13</sup> Insuper et Maacham matrem suam amovit, ne esset domina, eo quod fecisset abominationem Aserae; confregitque Asa simulacrum turpissimum et combussit in torrente Cedron.</span>
	<span class="versiculo"><sup>14</sup> Excelsa autem non abstulit; verumtamen cor Asa perfectum erat coram Domino cunctis diebus suis.</span>
	<span class="versiculo"><sup>15</sup> Et intulit ea, quae sanctificaverat pater suus et quae ipse voverat, in domum Domini, argentum et aurum et vasa.</span>
	<span class="versiculo"><sup>16</sup> Bellum autem erat inter Asa et Baasa regem lsrael cunctis diebus eorum.</span>
	<span class="versiculo"><sup>17</sup> Ascendit quoque Baasa rex Israel in Iudam et aedificavit Rama, ut non posset quispiam egredi vel ingredi de parte Asa regis Iudae.</span>
	<span class="versiculo"><sup>18</sup> Tollens itaque Asa omne argentum et aurum, quod remanserat in thesauris domus Domini et in thesauris domus regiae, dedit illud in manu servorum suorum et misit ad Benadad filium Tabremmon filii Hezion regem Syriae, qui habitabat in Damasco, dicens:</span>
	<span class="versiculo"><sup>19</sup> &#x201c; Foedus est inter me et te et inter patrem meum et patrem tuum; ideo misi tibi munera, argentum et aurum, et peto, ut irritum facias foedus, quod habes cum Baasa rege Israel, et recedat a me &#x201d;.</span>
	<span class="versiculo"><sup>20</sup> Acquiescens Benadad regi Asa misit principes exercituum suorum in civitates Israel, et percusserunt Ahion et Dan et Abelbethmaacha et universam Chenereth cum omni terra Nephthali.</span>
	<span class="versiculo"><sup>21</sup> Quod cum audisset Baasa, cessavit aedificare Rama et reversus est in Thersa.</span>
	<span class="versiculo"><sup>22</sup> Rex autem Asa convocavit omnem Iudam, nullo excusato; et tulerunt lapides Rama et ligna eius, quibus aedificaverat Baasa, et exstruxit de eis rex Asa Gabaa Beniamin et Maspha.</span>
	<span class="versiculo"><sup>23</sup> Reliqua autem omnium gestorum Asa et universa fortitudo eius et cuncta, quae fecit, et civitates, quas exstruxit, nonne haec scripta sunt in libro annalium regum Iudae? Verumtamen in tempore senectutis suae doluit pedes;</span>
	<span class="versiculo"><sup>24</sup> et dormivit cum patribus suis et sepultus est cum eis in civitate David patris sui. Regnavitque Iosaphat filius eius pro eo.</span>
	<span class="versiculo"><sup>25</sup> Nadab vero filius Ieroboam regnavit super Israel anno secundo Asa regis Iudae; regnavitque super Israel duobus annis.</span>
	<span class="versiculo"><sup>26</sup> Et fecit, quod malum est in conspectu Domini, et ambulavit in viis patris sui et in peccato eius, quo peccare fecit Israel.</span>
	<span class="versiculo"><sup>27</sup> Insidiatus est autem ei Baasa filius Ahiae de domo Issachar et percussit eum in Gebbethon, quae est urbs Philisthinorum; siquidem Nadab et omnis Israel obsidebant Gebbethon.</span>
	<span class="versiculo"><sup>28</sup> Interfecit igitur illum Baasa in anno tertio Asa regis Iudae et regnavit pro eo.</span>
	<span class="versiculo"><sup>29</sup> Cumque regnasset, percussit omnem domum Ieroboam; non dimisit ne unam quidem animam de semine eius, donec deleret eam iuxta verbum Domini, quod locutus fuerat in manu servi sui Ahiae Silonitis</span>
	<span class="versiculo"><sup>30</sup> propter peccata Ieroboam, quae peccaverat et quibus peccare fecerat Israel, et propter delictum, quo irritaverat Dominum, Deum Israel.</span>
	<span class="versiculo"><sup>31</sup> Reliqua autem gestorum Nadab et omnia, quae fortiter operatus est, nonne haec scripta sunt in libro annalium regum Israel?</span>
	<span class="versiculo"><sup>32</sup> Fuitque bellum inter Asa et Baasa regem Israel cunctis diebus eorum.</span>
	<span class="versiculo"><sup>33</sup> Anno tertio Asa regis Iudae regnavit Baasa filius Ahiae super omnem Israel in Thersa viginti quattuor annis;</span>
	<span class="versiculo"><sup>34</sup> et fecit malum coram Domino ambulavitque in via Ieroboam et in peccato eius, quo peccare fecit Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
