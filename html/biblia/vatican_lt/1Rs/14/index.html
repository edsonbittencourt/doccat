<div>
	<span class="capitulo">14</span>
	<span class="versiculo"><sup>1</sup> In tempore illo aegrotavit Abia filius Ieroboam,</span>
	<span class="versiculo"><sup>2</sup> dixitque Ieroboam uxori suae: &#x201c; Surge et commuta habitum, ne cognoscaris quod sis uxor Ieroboam, et vade in Silo, ubi est Ahias propheta, qui locutus est mihi quod regnaturus essem super populum hunc.</span>
	<span class="versiculo"><sup>3</sup> Tolle quoque in manu tua decem panes et crustula et vas mellis et vade ad illum: ipse indicabit tibi quid eventurum sit puero &#x201d;.</span>
	<span class="versiculo"><sup>4</sup> Fecit, ut dixerat, uxor Ieroboam et consurgens abiit in Silo et venit in domum Ahiae; at ille non poterat videre, quia caligaverant oculi eius prae senectute.</span>
	<span class="versiculo"><sup>5</sup> Dixerat autem Dominus ad Ahiam: &#x201c; Ecce uxor Ieroboam ingredietur, ut consulat te super filio suo, qui aegrotat; haec et haec loqueris ei. Cum intret, simulabit se peregrinam esse &#x201d;.</span>
	<span class="versiculo"><sup>6</sup> Cum ergo audiret Ahias sonitum pedum eius introeuntis per ostium, ait: &#x201c; Ingredere, uxor Ieroboam. Quare aliam te esse simulas? Ego autem missus sum ad te durus nuntius.</span>
	<span class="versiculo"><sup>7</sup> Vade et dic Ieroboam: &#x201c;Haec dicit Dominus, Deus Israel: Quia exaltavi te de medio populi et dedi te ducem super populum meum Israel</span>
	<span class="versiculo"><sup>8</sup> et scidi regnum a domo David et dedi illud tibi, et non fuisti sicut servus meus David, qui custodivit mandata mea et secutus est me in toto corde suo faciens quod placitum esset in conspectu meo,</span>
	<span class="versiculo"><sup>9</sup> sed operatus es mala super omnes, qui fuerunt ante te, et fecisti tibi deos alienos et conflatiles, ut me ad iracundiam provocares, me autem proiecisti post tergum tuum:</span>
	<span class="versiculo"><sup>10</sup> idcirco ecce ego inducam mala super domum Ieroboam et percutiam de Ieroboam quidquid masculini sexus, impuberem et puberem in Israel; et mundabo reliquias domus Ieroboam, sicut mundari solet fimus usque ad purum.</span>
	<span class="versiculo"><sup>11</sup> Qui mortui fuerint de Ieroboam in civitate, comedent eos canes; qui autem mortui fuerint in agro, vorabunt eos aves caeli, quia Dominus locutus est.</span>
	<span class="versiculo"><sup>12</sup> Tu igitur surge et vade in domum tuam, et in ipso introitu pedum tuorum in urbem morietur puer,</span>
	<span class="versiculo"><sup>13</sup> et planget eum omnis Israel et sepeliet; iste enim solus inferetur de Ieroboam in sepulcrum, quia inventum est in eo, quod bonum erat Domino, Deo Israel, in domo Ieroboam.</span>
	<span class="versiculo"><sup>14</sup> Constituet autem sibi Dominus regem super Israel, qui percutiat domum Ieroboam.</span>
	<span class="versiculo"><sup>15</sup> Et percutiet Dominus Israel, ut moveatur sicut arundo in aqua, et evellet Israel de terra bona hac, quam dedit patribus eorum; et ventilabit eos trans Flumen, quia fecerunt sibi palos, ut irritarent Dominum.</span>
	<span class="versiculo"><sup>16</sup> Et tradet Dominus Israel propter peccata Ieroboam, qui peccavit et peccare fecit Israel&#x201d; &#x201d;.</span>
	<span class="versiculo"><sup>17</sup> Surrexit itaque uxor Ieroboam et abiit et venit in Thersa; cumque illa ingrederetur limen domus, puer mortuus est.</span>
	<span class="versiculo"><sup>18</sup> Et sepelierunt eum, et planxit illum omnis Israel iuxta sermonem Domini, quem locutus est in manu servi sui Ahiae prophetae.</span>
	<span class="versiculo"><sup>19</sup> Reliqua autem gestorum Ieroboam, quomodo pugnaverit et quomodo regnaverit, ecce scripta sunt in libro annalium regum Israel.</span>
	<span class="versiculo"><sup>20</sup> Dies autem, quibus regnavit Ieroboam, viginti duo anni sunt; et dormivit cum patribus suis. Regnavitque Nadab filius eius pro eo.</span>
	<span class="versiculo"><sup>21</sup> Porro Roboam filius Salomonis regnavit in Iuda. Quadraginta et unius anni erat Roboam, cum regnare coepisset, et decem et septem annos regnavit in Ierusalem civitate, quam elegit Dominus, ut poneret nomen suum ibi ex omnibus tribubus Israel. Nomen autem matris eius Naama Ammanites.</span>
	<span class="versiculo"><sup>22</sup> Et fecit Iuda malum coram Domino, et irritaverunt eum super omnibus, quae fecerant patres eorum in peccatis suis, quae peccaverant;</span>
	<span class="versiculo"><sup>23</sup> aedificaverunt enim et ipsi sibi excelsa et lapides et palos super omnem collem excelsum et subter omnem arborem frondosam.</span>
	<span class="versiculo"><sup>24</sup> Sed et prostibula fuerunt in terra; feceruntque omnes abominationes gentium, quas attrivit Dominus ante faciem filiorum Israel.</span>
	<span class="versiculo"><sup>25</sup> In quinto autem anno regni Roboam ascendit Sesac rex Aegypti in Ierusalem</span>
	<span class="versiculo"><sup>26</sup> et tulit thesauros domus Domini et thesauros regios et universa diripuit, scuta quoque aurea omnia, quae fecerat Salomon.</span>
	<span class="versiculo"><sup>27</sup> Pro quibus fecit rex Roboam scuta aerea et tradidit ea in manu ducum cursorum, qui excubabant ante ostium domus regis.</span>
	<span class="versiculo"><sup>28</sup> Cumque ingrederetur rex in domum Domini, portabant ea cursores et postea reportabant ad armamentarium cursorum.</span>
	<span class="versiculo"><sup>29</sup> Reliqua autem gestorum Roboam et omnia, quae fecit, ecce scripta sunt in libro annalium regum Iudae.</span>
	<span class="versiculo"><sup>30</sup> Fuitque bellum inter Roboam et Ieroboam cunctis diebus.</span>
	<span class="versiculo"><sup>31</sup> Dormivit itaque Roboam cum patribus suis et sepultus est cum eis in civitate David; nomen autem matris eius Naama Ammanites. Et regnavit Abiam filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
