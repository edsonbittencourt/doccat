<div>
	<span class="capitulo">13</span>
	<span class="versiculo"><sup>1</sup> Et ecce vir Dei venit de Iuda in sermone Domini in Bethel, Ieroboam stante super altare ad adolendum;</span>
	<span class="versiculo"><sup>2</sup> et exclamavit contra altare in sermone Domini et ait: &#x201c; Altare, altare, haec dicit Dominus: Ecce filius nascetur domui David, Iosias nomine, et immolabit super te sacerdotes excelsorum, qui nunc in te immolant, et ossa hominum super te incendent &#x201d;.</span>
	<span class="versiculo"><sup>3</sup> Deditque in illa die signum dicens: &#x201c; Hoc erit signum, quod locutus est Dominus: ecce altare scindetur, et effundetur cinis, qui in eo est &#x201d;.</span>
	<span class="versiculo"><sup>4</sup> Cumque audisset rex sermonem hominis Dei, quem inclamaverat contra altare in Bethel, extendit manum suam de altari dicens: &#x201c; Apprehendite eum! &#x201d;. Et exaruit manus eius, quam extenderat contra eum, nec valuit retrahere eam ad se.</span>
	<span class="versiculo"><sup>5</sup> Altare quoque scissum est, et effusus est cinis de altari iuxta signum, quod praedixerat vir Dei in sermone Domini.</span>
	<span class="versiculo"><sup>6</sup> Et ait rex ad virum Dei: &#x201c; Deprecare faciem Domini Dei tui et ora pro me, ut restituatur manus mea mihi &#x201d;. Oravit vir Dei faciem Domini, et reversa est manus regis ad eum et facta est sicut prius fuerat.</span>
	<span class="versiculo"><sup>7</sup> Locutus est autem rex ad virum Dei: &#x201c; Veni mecum domum, ut prandeas, et dabo tibi munera &#x201d;.</span>
	<span class="versiculo"><sup>8</sup> Responditque vir Dei ad regem: &#x201c; Si dederis mihi mediam partem domus tuae, non veniam tecum nec comedam panem neque bibam aquam in loco isto;</span>
	<span class="versiculo"><sup>9</sup> sic enim mandatum est mihi in sermone Domini praecipientis: &#x201c;Non comedes panem neque bibes aquam nec reverteris per viam, qua venisti&#x201d; &#x201d;.</span>
	<span class="versiculo"><sup>10</sup> Abiit ergo per aliam viam et non est reversus per iter, quo venerat in Bethel.</span>
	<span class="versiculo"><sup>11</sup> Prophetes autem quidam senex habitabat in Bethel; ad quem venerunt filii sui et narraverunt ei omnia opera, quae fecerat vir Dei illa die in Bethel, et verba, quae locutus fuerat ad regem, narraverunt quoque patri suo.</span>
	<span class="versiculo"><sup>12</sup> Et dixit eis pater eorum: &#x201c; Per quam viam abiit? &#x201d;. Ostenderunt ei filii sui viam, per quam abierat vir Dei, qui venerat de Iuda.</span>
	<span class="versiculo"><sup>13</sup> Et ait filiis suis: &#x201c; Sternite mihi asinum &#x201d;. Qui cum stravissent, ascendit</span>
	<span class="versiculo"><sup>14</sup> et abiit post virum Dei et invenit eum sedentem subtus terebinthum et ait illi: &#x201c; Tune es vir Dei, qui venisti de Iuda?&#x201d;. Respondit ille: &#x201c; Ego sum &#x201d;.</span>
	<span class="versiculo"><sup>15</sup> Dixit ad eum: &#x201c; Veni mecum domum, ut comedas panem &#x201d;.</span>
	<span class="versiculo"><sup>16</sup> Qui ait: &#x201c; Non possum reverti neque venire tecum nec comedam panem neque bibam aquam in loco isto;</span>
	<span class="versiculo"><sup>17</sup> sic enim dictum est mihi in sermone Domini: &#x201c;Non comedes panem et non bibes ibi aquam nec reverteris per viam, qua ieris&#x201d; &#x201d;.</span>
	<span class="versiculo"><sup>18</sup> Qui ait illi: &#x201c; Et ego propheta sum similis tui; et angelus locutus est mihi in sermone Domini dicens: &#x201c;Reduc eum tecum in domum tuam, et comedat panem et bibat aquam&#x201d; &#x201d;. Fefellit eum</span>
	<span class="versiculo"><sup>19</sup> et reduxit secum; comedit ergo panem in domo eius et bibit aquam.</span>
	<span class="versiculo"><sup>20</sup> Cumque sederent ad mensam, factus est sermo Domini ad prophetam, qui reduxerat eum,</span>
	<span class="versiculo"><sup>21</sup> et exclamavit ad virum Dei, qui venerat de Iuda, dicens: &#x201c; Haec dicit Dominus: Quia non oboediens fuisti ori Domini et non custodisti mandatum, quod praecepit tibi Dominus Deus tuus,</span>
	<span class="versiculo"><sup>22</sup> et reversus es et comedisti panem et bibisti aquam in loco, in quo praecepit tibi, ne comederes panem neque biberes aquam, non inferetur cadaver tuum in sepulcrum patrum tuorum &#x201d;.</span>
	<span class="versiculo"><sup>23</sup> Cumque comedisset panem et bibisset, stravit sibi asinum prophetae, qui reduxerat eum;</span>
	<span class="versiculo"><sup>24</sup> et, cum abisset, invenit eum leo in via et occidit, et erat cadaver eius proiectum in itinere; asinus autem stabat iuxta illum, et leo stabat iuxta cadaver.</span>
	<span class="versiculo"><sup>25</sup> Et ecce viri transeuntes viderunt cadaver proiectum in via et leonem stantem iuxta cadaver; et venerunt et divulgaverunt in civitate, in qua prophetes ille senex habitabat.</span>
	<span class="versiculo"><sup>26</sup> Quod cum audisset propheta ille, qui reduxerat eum de via, ait: &#x201c; Vir Dei est, qui inoboediens fuit ori Domini, et tradidit eum Dominus leoni; et confregit eum et occidit iuxta verbum Domini, quod locutus est ei &#x201d;.</span>
	<span class="versiculo"><sup>27</sup> Dixitque ad filios suos: &#x201c; Sternite mihi asinum! &#x201d;. Qui cum stravissent,</span>
	<span class="versiculo"><sup>28</sup> et ille abisset, invenit cadaver eius proiectum in via et asinum et leonem stantes iuxta cadaver; non comedit leo de cadavere nec laesit asinum.</span>
	<span class="versiculo"><sup>29</sup> Tulit ergo prophetes cadaver viri Dei et posuit illud super asinum et reversus intulit in civitatem prophetae senis, ut plangerent eum et sepelirent.</span>
	<span class="versiculo"><sup>30</sup> Et posuit cadaver eius in sepulcro suo, et planxerunt eum: &#x201c; Heu, heu, mi frater! &#x201d;.</span>
	<span class="versiculo"><sup>31</sup> Cumque sepelissent eum, dixit ad filios suos: &#x201c; Cum mortuus fuero, sepelite me in sepulcro, in quo vir Dei sepultus est; iuxta ossa eius ponite ossa mea.</span>
	<span class="versiculo"><sup>32</sup> Profecto enim veniet sermo, quem praedixit in sermone Domini contra altare, quod est in Bethel, et contra omnia fana excelsorum, quae sunt in urbibus Samariae &#x201d;.</span>
	<span class="versiculo"><sup>33</sup> Post haec non est reversus Ieroboam de via sua pessima, sed iterum faciebat de novissimis populi sacerdotes excelsorum; quicumque volebat, implebat eius manum, ut fieret sacerdos excelsorum.</span>
	<span class="versiculo"><sup>34</sup> Et propter hanc causam peccavit domus Ieroboam, et eversa est et deleta de superficie terrae.</span>
</div>
