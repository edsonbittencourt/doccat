<div>
	<span class="capitulo">4</span>
	<span class="versiculo"><sup>1</sup> Erat autem rex Salomon regnans super omnem Israel.</span>
	<span class="versiculo"><sup>2</sup> Et hi principes quos habebat: Azarias filius Sadoc sacerdos;</span>
	<span class="versiculo"><sup>3</sup> Elihoreph et Ahia filii Sisa scribae; Iosaphat filius Ahilud cancellarius;</span>
	<span class="versiculo"><sup>4</sup> Banaias filius Ioiadae super exercitum; Sadoc autem et Abiathar sacerdotes;</span>
	<span class="versiculo"><sup>5</sup> Azarias filius Nathan super praefectos; Zabud filius Nathan sacerdos amicus regis;</span>
	<span class="versiculo"><sup>6</sup> et Ahisar praepositus domus et Adoniram filius Abda super tributa.</span>
	<span class="versiculo"><sup>7</sup> Habebat autem Salomon duodecim praefectos super omnem Israel, qui praebebant annonam regi et domui eius; per singulos enim menses in anno singuli necessaria ministrabant.</span>
	<span class="versiculo"><sup>8</sup> Et haec nomina eorum: Benhur in monte Ephraim;</span>
	<span class="versiculo"><sup>9</sup> Bendecar in Maces et in Salebim et in Bethsames et in Elon et in Bethanan;</span>
	<span class="versiculo"><sup>10</sup> Benhesed in Aruboth, ipsius erat Socho et omnis terra Epher;</span>
	<span class="versiculo"><sup>11</sup> Benabinadab, cuius omnis regio Dor, Tapheth filiam Salomonis habebat uxorem;</span>
	<span class="versiculo"><sup>12</sup> Baana filius Ahilud regebat Thanach et Mageddo et universam Bethsan, quae est iuxta Sarthan subter Iezrahel, a Bethsan usque Abelmehula et usque ultra Iecmaam;</span>
	<span class="versiculo"><sup>13</sup> Bengaber in Ramoth Galaad habebat villas Iair filii Manasse in Galaad: ipse praeerat in omni regione Argob, quae est in Basan, sexaginta civitatibus magnis atque muratis, quae habebant seras aereas;</span>
	<span class="versiculo"><sup>14</sup> Ahinadab filius Addo praeerat in Mahanaim;</span>
	<span class="versiculo"><sup>15</sup> Achimaas in Nephthali, sed et ipse habebat Basemath filiam Salomonis in coniugio;</span>
	<span class="versiculo"><sup>16</sup> Baana filius Chusai in Aser et in Baloth;</span>
	<span class="versiculo"><sup>17</sup> Iosaphat filius Pharue in Issachar;</span>
	<span class="versiculo"><sup>18</sup> Semei filius Ela in Beniamin;</span>
	<span class="versiculo"><sup>19</sup> Gaber filius Uri in terra Galaad, in terra Sehon regis Amorraei et Og regis Basan, ut praefectus unus, qui erat in terra.</span>
	<span class="versiculo"><sup>20</sup> Iuda et Israel innumerabiles, sicut arena maris in multitudine, comedentes et bibentes atque laetantes.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
