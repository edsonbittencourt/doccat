<div>
	<span class="capitulo">12</span>
	<span class="versiculo"><sup>1</sup> Venit autem Roboam in Sichem; illuc enim congregatus erat omnis Israel ad constituendum eum regem.</span>
	<span class="versiculo"><sup>2</sup> At Ieroboam filius Nabat, cum adhuc esset in Aegypto profugus a facie regis Salomonis, audito hoc nuntio, reversus est de Aegypto.</span>
	<span class="versiculo"><sup>3</sup> Miseruntque et vocaverunt eum. Venit ergo Ieroboam et omnis multitudo Israel, et locuti sunt ad Roboam dicentes:</span>
	<span class="versiculo"><sup>4</sup> &#x201c; Pater tuus durissimum iugum imposuit nobis; tu itaque nunc imminue paululum de imperio patris tui durissimo et de iugo gravissimo, quod imposuit nobis, et serviemus tibi &#x201d;.</span>
	<span class="versiculo"><sup>5</sup> Qui ait eis: &#x201c; Ite usque ad tertium diem et revertimini ad me &#x201d;.
Cumque abisset populus,</span>
	<span class="versiculo"><sup>6</sup> iniit consilium rex Roboam cum senioribus, qui assistebant coram Salomone patre eius, cum adhuc viveret, et ait: &#x201c; Quod mihi datis consilium, ut respondeam populo huic? &#x201d;.</span>
	<span class="versiculo"><sup>7</sup> Qui dixerunt ei: &#x201c; Si hodie oboedieris populo huic et servieris et petitioni eorum cesseris locutusque fueris ad eos verba lenia, erunt tibi servi cunctis diebus &#x201d;.</span>
	<span class="versiculo"><sup>8</sup> Qui dereliquit consilium senum, quod dederant ei, et adhibuit adulescentes, qui nutriti fuerant cum eo et assistebant illi,</span>
	<span class="versiculo"><sup>9</sup> dixitque ad eos: &#x201c; Quod mihi datis consilium, ut respondeam populo huic, qui dixerunt mihi: &#x201c;Levius fac iugum, quod imposuit pater tuus super nos&#x201d;? &#x201d;.</span>
	<span class="versiculo"><sup>10</sup> Et dixerunt ei iuvenes, qui nutriti fuerant cum eo: &#x201c; Sic loquere populo huic, qui locuti sunt ad te dicentes: &#x201c;Pater tuus aggravavit iugum nostrum, tu releva nos&#x201d;; sic loqueris ad eos: Minimus digitus meus grossior est lumbis patris mei.</span>
	<span class="versiculo"><sup>11</sup> Et nunc, pater meus posuit super vos iugum grave, ego autem addam super iugum vestrum; pater meus cecidit vos flagellis, ego autem caedam scorpionibus &#x201d;.</span>
	<span class="versiculo"><sup>12</sup> Venit ergo Ieroboam et omnis populus ad Roboam die tertia, sicut locutus fuerat rex dicens: &#x201c; Revertimini ad me die tertia &#x201d;.</span>
	<span class="versiculo"><sup>13</sup> Responditque rex populo dura, derelicto consilio seniorum, quod ei dederant,</span>
	<span class="versiculo"><sup>14</sup> et locutus est eis secundum consilium iuvenum dicens:
&#x201c; Pater meus aggravavit iugum vestrum,
ego autem addam iugo vestro;
pater meus cecidit vos flagellis,
ego autem caedam vos scorpionibus &#x201d;.</span>
	<span class="versiculo"><sup>15</sup> Ergo non acquievit rex populo, quoniam dispositum erat a Domino, ut suscitaret verbum suum, quod locutus fuerat in manu Ahiae Silonitae ad Ieroboam filium Nabat.</span>
	<span class="versiculo"><sup>16</sup> Videns itaque omnis Israel quod noluisset eos audire rex, respondit ei dicens:
&#x201c; Quae nobis pars in David,
vel quae hereditas in filio Isai?
Vade in tabernacula tua, Israel!
Nunc vide domum tuam, David! &#x201d;. Et abiit Israel in tabernacula sua.</span>
	<span class="versiculo"><sup>17</sup> Super filios autem Israel, quicumque habitabant in civitatibus Iudae, regnavit Roboam.</span>
	<span class="versiculo"><sup>18</sup> Misit rex Roboam Adoniram, qui erat super servitutem; et lapidavit eum omnis Israel, et mortuus est. Porro rex Roboam festinus ascendit currum et fugit in Ierusalem.</span>
	<span class="versiculo"><sup>19</sup> Recessitque Israel a domo David usque in praesentem diem.</span>
	<span class="versiculo"><sup>20</sup> Factum est autem cum audisset omnis Israel quod reversus esset Ieroboam, miserunt et vocaverunt eum, congregato coetu, et constituerunt eum regem super omnem Israel; nec secutus est quisquam domum David praeter tribum Iudae solam.</span>
	<span class="versiculo"><sup>21</sup> Venit autem Roboam Ierusalem et congrcgavit universam domum Iudae et tribum Beniamin, centum octoginta milia electorum virorum bellatorum, ut pugnaret contra domum Israel et reduceret regnum Roboam filio Salomonis.</span>
	<span class="versiculo"><sup>22</sup> Factus est vero sermo Domini ad Semeiam virum Dei dicens:</span>
	<span class="versiculo"><sup>23</sup> &#x201c; Loquere ad Roboam filium Salomonis regem Iudae et ad omnem domum Iudae et Beniamin et reliquos de populo dicens:</span>
	<span class="versiculo"><sup>24</sup> Haec dicit Dominus: Non ascendetis neque bellabitis contra fratres vestros, filios Israel; revertatur vir in domum suam; a me enim factum est hoc &#x201d;. Audierunt sermonem Domini et reversi sunt de itinere, sicut eis praeceperat Dominus.</span>
	<span class="versiculo"><sup>25</sup> Aedificavit autem Ieroboam Sichem in monte Ephraim et habitavit ibi; et egressus inde aedificavit Phanuel.</span>
	<span class="versiculo"><sup>26</sup> Dixitque Ieroboam in corde suo: &#x201c; Nunc revertetur regnum ad domum David,</span>
	<span class="versiculo"><sup>27</sup> si ascenderit populus iste, ut faciat sacrificia in domo Domini in Ierusalem, et convertetur cor populi huius ad dominum suum Roboam regem Iudae, interficientque me et revertentur ad Roboam regem Iudae &#x201d;.</span>
	<span class="versiculo"><sup>28</sup> Et excogitato consilio, fecit rex duos vitulos aureos et dixit ad populum: &#x201c; Nolite ultra ascendere in Ierusalem! Ecce dii tui, Israel, qui te eduxerunt de terra Aegypti &#x201d;.</span>
	<span class="versiculo"><sup>29</sup> Posuitque unum in Bethel et alterum donavit in Dan;</span>
	<span class="versiculo"><sup>30</sup> et factum est hoc in peccatum: ibat enim populus coram uno usque in Dan.</span>
	<span class="versiculo"><sup>31</sup> Et fecit fana in excelsis et sacerdotes de extremis populi, qui non erant de filiis Levi.</span>
	<span class="versiculo"><sup>32</sup> Constituitque diem sollemnem in mense octavo, quinta decima die mensis, in similitudinem sollemnitatis, quae celebratur in Iuda. Et ascendit altare; sic fecit in Bethel, ut immolaret vitulis, quos fabricatus erat; constituitque in Bethel sacerdotes excelsorum, quae fecerat.</span>
	<span class="versiculo"><sup>33</sup> Et ascendit super altare, quod exstruxerat in Bethel, quinta decima die mensis octavi, quem finxerat de corde suo; et fecit sollemnitatem filiis Israel et ascendit super altare, ut adoleret.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
