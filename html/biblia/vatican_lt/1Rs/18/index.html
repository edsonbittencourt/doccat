<div>
	<span class="capitulo">18</span>
	<span class="versiculo"><sup>1</sup> Post dies multos factum est verbum Domini ad Eliam in anno tertio dicens: &#x201c; Vade et ostende te Achab, ut dem pluviam super faciem terrae &#x201d;.</span>
	<span class="versiculo"><sup>2</sup> Ivit ergo Elias, ut ostenderet se Achab.
Erat autem fames vehemens in Samaria.</span>
	<span class="versiculo"><sup>3</sup> Vocavitque Achab Abdiam dispensatorem domus suae. Abdias autem timebat Dominum valde;</span>
	<span class="versiculo"><sup>4</sup> nam, cum interficeret Iezabel prophetas Domini, tulit ille centum prophetas et abscondit eos quinquagenos et quinquagenos in speluncis et pavit eos pane et aqua.</span>
	<span class="versiculo"><sup>5</sup> Dixit ergo Achab ad Abdiam: &#x201c; Vade in terra ad universos fontes aquarum et in cunctas valles, si forte invenire possimus herbam, ut salvemus equos et mulos et nullum de iumentis interficere debeamus &#x201d;.</span>
	<span class="versiculo"><sup>6</sup> Diviseruntque sibi regiones, ut circuirent eas: Achab ibat per viam unam, et Abdias per viam alteram seorsum.</span>
	<span class="versiculo"><sup>7</sup> Cumque esset Abdias in via, Elias occurrit ei; qui cum cognovisset eum, cecidit super faciem suam et ait: &#x201c; Num tu es, domine mi, Elias? &#x201d;.</span>
	<span class="versiculo"><sup>8</sup> Cui ille respondit: &#x201c; Ego. Vade, dic domino tuo: &#x201c;Adest Elias&#x201d; &#x201d;.</span>
	<span class="versiculo"><sup>9</sup> Et ille: &#x201c; Quid peccavi, inquit, quoniam trades me servum tuum in manu Achab, ut interficiat me?</span>
	<span class="versiculo"><sup>10</sup> Vivit Dominus Deus tuus, non est gens aut regnum, quo non miserit dominus meus te requirens et, respondentibus cunctis: &#x201c;Non est hic&#x201d;, adiuravit regna singula et gentes, eo quod minime reperireris.</span>
	<span class="versiculo"><sup>11</sup> Et nunc dicis mihi: &#x201c;Vade et dic domino tuo: Adest Elias&#x201d;.</span>
	<span class="versiculo"><sup>12</sup> Cumque recessero a te, spiritus Domini asportabit te in locum, quem ego ignoro; et ingressus nuntiabo Achab, et non inveniet te et interficiet me. Servus autem tuus timet Dominum ab infantia sua.</span>
	<span class="versiculo"><sup>13</sup> Numquid non indicatum est domino meo quid fecerim, cum interficeret Iezabel prophetas Domini: quod absconderim de prophetis Domini centum viros, quinquagenos et quinquagenos in speluncis et paverim eos pane et aqua?</span>
	<span class="versiculo"><sup>14</sup> Et nunc tu dicis: &#x201c;Vade et dic domino tuo: Adest Elias&#x201d;, ut interficiat me &#x201d;.</span>
	<span class="versiculo"><sup>15</sup> Dixit Elias: &#x201c; Vivit Dominus exercituum ante cuius vultum sto: hodie apparebo ei &#x201d;.</span>
	<span class="versiculo"><sup>16</sup> Abiit ergo Abdias in occursum Achab et indicavit ei.
Venitque Achab in occursum Eliae</span>
	<span class="versiculo"><sup>17</sup> et, cum vidisset eum, ait: &#x201c; Tune es, qui conturbas Israel? &#x201d;.</span>
	<span class="versiculo"><sup>18</sup> Et ille ait: &#x201c; Non turbavi Israel, sed tu et domus patris tui, qui dereliquistis mandata Domini, et secutus es Baalim.</span>
	<span class="versiculo"><sup>19</sup> Verumtamen nunc mitte et congrega ad me universum Israel in monte Carmeli et prophetas Baal quadringentos quinquaginta prophetasque Aserae quadringentos, qui comedunt de mensa Iezabel &#x201d;.</span>
	<span class="versiculo"><sup>20</sup> Misit Achab ad omnes filios Israel et congregavit prophetas in monte Carmeli.</span>
	<span class="versiculo"><sup>21</sup> Accedens autem Elias ad omnem populum ait: &#x201c; Usquequo claudicatis in duas partes? Si Dominus est Deus, sequimini eum; si autem Baal, sequimini illum &#x201d;. Et non respondit ei populus verbum.</span>
	<span class="versiculo"><sup>22</sup> Et ait rursus Elias ad populum: &#x201c; Ego remansi propheta Domini solus; prophetae autem Baal quadringenti et quinquaginta viri sunt.</span>
	<span class="versiculo"><sup>23</sup> Dentur nobis duo boves, et illi eligant sibi bovem unum et in frusta caedentes ponant super ligna; ignem autem non supponant. Et ego faciam bovem alterum et imponam super ligna; ignemque non supponam.</span>
	<span class="versiculo"><sup>24</sup> Invocate nomen dei vestri, et ego invocabo nomen Domini; et Deus, qui exaudierit per ignem, ipse est Deus! &#x201d;. Respondens omnis populus ait: &#x201c; Optima propositio &#x201d;.</span>
	<span class="versiculo"><sup>25</sup> Dixit ergo Elias prophetis Baal: &#x201c; Eligite vobis bovem unum et facite primi, quia vos plures estis; et invocate nomen dei vestri ignemque non supponatis &#x201d;.</span>
	<span class="versiculo"><sup>26</sup> Qui cum tulissent bovem, quem dederat eis, fecerunt et invocabant nomen Baal de mane usque ad meridiem dicentes: &#x201c; Baal, exaudi nos! &#x201d;. Et non erat vox, nec qui responderet. Saliebantque in circuitu altaris, quod fecerant.</span>
	<span class="versiculo"><sup>27</sup> Cumque esset iam meridies, illudebat eis Elias dicens: &#x201c; Clamate voce maiore; deus enim est et forsitan occupatus est aut secessit aut in itinere aut certe dormit, ut excitetur &#x201d;.</span>
	<span class="versiculo"><sup>28</sup> Clamabant ergo voce magna et incidebant se iuxta ritum suum cultris et lanceolis, donec perfunderentur sanguine.</span>
	<span class="versiculo"><sup>29</sup> Postquam autem transiit meridies, et, illis prophetantibus, venerat tempus, quo sacrificium offerri solet, nec audiebatur vox, neque aliquis respondebat nec attendebat orantes,</span>
	<span class="versiculo"><sup>30</sup> dixit Elias omni populo: &#x201c; Venite ad me &#x201d;. Et, accedente ad se populo, curavit altare Domini, quod destructum fuerat;</span>
	<span class="versiculo"><sup>31</sup> et tulit duodecim lapides iuxta numerum tribuum filiorum Iacob, ad quem factus est sermo Domini dicens: &#x201c; Israel erit nomen tuum &#x201d;.</span>
	<span class="versiculo"><sup>32</sup> Et aedificavit lapidibus altare in nomine Domini fecitque aquaeductum quasi pro duobus satis in circuitu altaris</span>
	<span class="versiculo"><sup>33</sup> et composuit ligna divisitque per membra bovem et posuit super ligna</span>
	<span class="versiculo"><sup>34</sup> et ait: &#x201c; Implete quattuor hydrias aqua et fundite super holocaustum et super ligna &#x201d;. Rursumque dixit: &#x201c; Etiam secundo hoc facite &#x201d;. Qui cum fecissent et secundo, ait: &#x201c; Etiam tertio idipsum facite &#x201d;. Feceruntque et tertio,</span>
	<span class="versiculo"><sup>35</sup> et currebant aquae circum altare, et fossa aquaeductus repleta est.</span>
	<span class="versiculo"><sup>36</sup> Cumque iam tempus esset, ut offerretur sacrificium, accedens Elias propheta ait: &#x201c; Domine, Deus Abraham, Isaac et Israel, hodie ostende quia tu es Deus in Israel, et ego servus tuus et iuxta praeceptum tuum feci omnia haec.</span>
	<span class="versiculo"><sup>37</sup> Exaudi me, Domine, exaudi me, ut discat populus iste quia tu, Domine, es Deus et tu convertisti cor eorum iterum! &#x201d;.</span>
	<span class="versiculo"><sup>38</sup> Cecidit autem ignis Domini et voravit holocaustum et ligna et lapides, pulverem quoque et aquam, quae erat in aquaeductu lambens.</span>
	<span class="versiculo"><sup>39</sup> Quod cum vidisset omnis populus, cecidit in faciem suam et ait: &#x201c; Dominus ipse est Deus, Dominus ipse est Deus! &#x201d;.</span>
	<span class="versiculo"><sup>40</sup> Dixitque Elias ad eos: &#x201c; Apprehendite prophetas Baal, et ne unus quidem effugiat ex eis! &#x201d;. Quos cum comprehendissent, duxit eos Elias ad torrentem Cison et interfecit eos ibi.</span>
	<span class="versiculo"><sup>41</sup> Et ait Elias ad Achab: &#x201c; Ascende, comede et bibe, quia sonus multae pluviae est &#x201d;.</span>
	<span class="versiculo"><sup>42</sup> Ascendit Achab, ut comederet et biberet. Elias autem ascendit in verticem Carmeli et pronus in terram posuit faciem inter genua sua</span>
	<span class="versiculo"><sup>43</sup> et dixit ad puerum suum: &#x201c; Ascende et prospice contra mare &#x201d;. Qui, cum ascen disset et contemplatus esset, ait: &#x201c; Non est quidquam &#x201d;. Et rursum ait illi: &#x201c; Revertere septem vicibus &#x201d;.</span>
	<span class="versiculo"><sup>44</sup> In septima autem vice dixit: &#x201c; Ecce nubecula parva quasi manus hominis ascendit de mari &#x201d;. Et ait: &#x201c; Ascende et dic Achab: Iunge et descende, ne occupet te pluvia! &#x201d;.</span>
	<span class="versiculo"><sup>45</sup> Et factum est interea: ecce caeli contenebrati sunt, et nubes et ventus, et facta est pluvia grandis. Ascendens itaque Achab abiit in Iezrahel.</span>
	<span class="versiculo"><sup>46</sup> Et manus Domini facta est super Eliam; accinctisque lumbis, currebat ante Achab, donec veniret in Iezrahel.</span>
</div>
