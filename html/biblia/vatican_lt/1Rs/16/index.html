<div>
	<span class="capitulo">16</span>
	<span class="versiculo"><sup>1</sup> Factus est autem sermo Domini ad Iehu filium Hanani contra Baasa dicens:</span>
	<span class="versiculo"><sup>2</sup> &#x201c; Pro eo quod exaltavi te de pulvere et posui te ducem super populum meum Israel, tu autem ambulasti in via Ieroboam et peccare fecisti populum meum Israel, ut me irritares in peccatis eorum,</span>
	<span class="versiculo"><sup>3</sup> ecce ego demetam posteriora Baasa et posteriora domus eius et faciam domum tuam sicut domum Ieroboam filii Nabat.</span>
	<span class="versiculo"><sup>4</sup> Qui mortuus fuerit de Baasa in civitate, comedent eum canes; et, qui mortuus fuerit ex eo in agro, comedent eum volucres caeli&#x201d;.</span>
	<span class="versiculo"><sup>5</sup> Reliqua autem gestorum Baasa et quaecumque fecit et fortitudo eius, nonne haec scripta sunt in libro annalium regum Israel?</span>
	<span class="versiculo"><sup>6</sup> Dormivit ergo Baasa cum patribus suis sepultusque est in Thersa; et regnavit Ela filius eius pro eo.</span>
	<span class="versiculo"><sup>7</sup> Sed et in manu Iehu filii Hanani prophetae verbum Domini factum est ad Baasa et ad domum eius propter omne malum, quod fecerat coram Domino ad irritandum eum in operibus manuum suarum, ut fieret sicut domus Ieroboam, eo quod percussisset eam.</span>
	<span class="versiculo"><sup>8</sup> Anno vicesimo sexto Asa regis Iudae regnavit Ela filius Baasa super Israel in Thersa duobus annis.</span>
	<span class="versiculo"><sup>9</sup> Et rebellavit contra eum servus suus Zamri dux mediae partis curruum. Erat autem Ela in Thersa bibens et temulentus in domo Arsa praefecti domus in Thersa;</span>
	<span class="versiculo"><sup>10</sup> irruens ergo Zamri percussit et occidit eum anno vicesimo septimo Asa regis Iudae et regnavit pro eo.</span>
	<span class="versiculo"><sup>11</sup> Cumque regnasset et sedisset super solium eius, percussit omnem domum Baasa et non dereliquit ex eo quidquid masculini sexus et propinquos et amicos eius.</span>
	<span class="versiculo"><sup>12</sup> Delevitque Zamri omnem domum Baasa iuxta verbum Domini, quod locutus fuerat ad Baasa in manu Iehu prophetae,</span>
	<span class="versiculo"><sup>13</sup> propter universa peccata Baasa et peccata Ela filii eius, qui peccaverunt et peccare fecerunt Israel provocantes Dominum, Deum Israel, in vanitatibus suis.</span>
	<span class="versiculo"><sup>14</sup> Reliqua autem gestorum Ela et omnia, quae fecit, nonne haec scripta sunt in libro annalium regum Israel?</span>
	<span class="versiculo"><sup>15</sup> Anno vicesimo septimo Asa regis Iudae regnavit Zamri septem diebus in Thersa. Porro exercitus obsidebat Gebbethon urbem Philisthinorum.</span>
	<span class="versiculo"><sup>16</sup> Cumque audisset rebellasse Zamri et occidisse regem, fecit sibi regem omnis Israel Amri, qui erat princeps militiae super Israel in die illa in castris.</span>
	<span class="versiculo"><sup>17</sup> Ascendit ergo Amri et omnis Israel cum eo de Gebbethon, et obsidebant Thersa;</span>
	<span class="versiculo"><sup>18</sup> videns autem Zamri quod expugnanda esset civitas, ingressus est palatium et succendit super se domum regiam et mortuus est igne</span>
	<span class="versiculo"><sup>19</sup> in peccatis suis, quae peccaverat faciens malum coram Domino et ambulans in via Ieroboam et in peccato eius, quo fecit peccare Israel.</span>
	<span class="versiculo"><sup>20</sup> Reliqua autem gestorum Zamri et rebellio, quam fecit, nonne haec scripta sunt in libro annalium regum Israel?</span>
	<span class="versiculo"><sup>21</sup> Tunc divisus est populus Israel in duas partes: media pars populi sequebatur Thebni filium Gineth, ut constitueret eum regem, et media pars Amri.</span>
	<span class="versiculo"><sup>22</sup> Praevaluit autem populus, qui erat cum Amri, populo, qui sequebatur Thebni filium Gineth; mortuusque est Thebni, et regnavit Amri.</span>
	<span class="versiculo"><sup>23</sup> Anno tricesimo primo Asa regis Iudae regnavit Amri super Israel duodecim annis; in Thersa regnavit sex annis.</span>
	<span class="versiculo"><sup>24</sup> Emitque montem Samariae a Somer duobus talentis argenti et aedificavit eum et vocavit nomen civitatis, quam exstruxerat, nomine Somer domini montis Samariae.</span>
	<span class="versiculo"><sup>25</sup> Fecit autem Amri malum in conspectu Domini et operatus est nequiter super omnes, qui fuerunt ante eum;</span>
	<span class="versiculo"><sup>26</sup> ambulavitque in omni via Ieroboam filii Nabat et in peccato eius, quo peccare fecerat Israel, ut irritaret Dominum, Deum Israel, in vanitatibus suis.</span>
	<span class="versiculo"><sup>27</sup> Reliqua autem gestorum Amri et proelia eius, quae fortiter gessit, nonne haec scripta sunt in libro annalium regum Israel?</span>
	<span class="versiculo"><sup>28</sup> Et dormivit Amri cum patribus suis et sepultus est in Samaria; regnavitque Achab filius eius pro eo.</span>
	<span class="versiculo"><sup>29</sup> Achab vero filius Amri regnavit super Israel anno tricesimo octavo Asa regis Iudae; et regnavit Achab filius Amri super Israel in Samaria viginti et duobus annis.</span>
	<span class="versiculo"><sup>30</sup> Et fecit Achab filius Amri malum in conspectu Domini super omnes, qui fuerunt ante eum.</span>
	<span class="versiculo"><sup>31</sup> Nec suffecit ei, ut ambularet in peccatis Ieroboam filii Nabat; insuper duxit uxorem Iezabel filiam Ethbaal regis Sidoniorum et abiit et servivit Baal et adoravit eum.</span>
	<span class="versiculo"><sup>32</sup> Et posuit aram Baal in templo Baal, quod aedificaverat in Samaria,</span>
	<span class="versiculo"><sup>33</sup> et fecit Achab palum. Et addidit Achab in opere suo irritans Dominum, Deum Israel, super omnes reges Israel, qui fuerant ante eum.</span>
	<span class="versiculo"><sup>34</sup> In diebus eius aedificavit Hiel de Bethel Iericho; in Abiram primitivo suo fundavit eam et in Segub novissimo suo posuit portas eius, iuxta verbum Domini, quod locutus fuerat in manu Iosue filii Nun.</span>
</div>
