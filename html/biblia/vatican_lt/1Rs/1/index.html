<div>
	<span class="capitulo">1</span>
	<span class="versiculo"><sup>1</sup> Et rex David senuerat habebat que aetatis plurimos dies; cum que operiretur vestibus, non calefiebat.</span>
	<span class="versiculo"><sup>2</sup> Dixerunt ergo ei servi sui: &#x201c; Quaeratur domino nostro regi adulescentula virgo et stet coram rege et curam eius agat dormiatque in sinu tuo et calefaciat dominum nostrum regem &#x201d;.</span>
	<span class="versiculo"><sup>3</sup> Quaesierunt igitur adulescentulam speciosam in omnibus finibus Israel et invenerunt Abisag Sunamitin et adduxerunt eam ad regem.</span>
	<span class="versiculo"><sup>4</sup> Erat autem puella pulchra nimis et curam agebat regis et ministrabat ei; rex vero non cognovit eam.</span>
	<span class="versiculo"><sup>5</sup> Adonias autem filius Haggith elevabatur dicens: &#x201c; Ego regnabo! &#x201d;. Fecitque sibi currum et equites et quinquaginta viros, qui ante eum currerent.</span>
	<span class="versiculo"><sup>6</sup> Nec corripuit eum pater suus aliquando dicens: &#x201c; Quare hoc fecisti? &#x201d;. Erat autem et ipse pulcher valde, secundus natu post Absalom.</span>
	<span class="versiculo"><sup>7</sup> Et sermo ei cum Ioab filio Sarviae et cum Abiathar sacerdote, qui adiuvabant partes Adoniae.</span>
	<span class="versiculo"><sup>8</sup> Sadoc vero sacerdos et Banaias filius Ioiadae et Nathan propheta et Semei et Rei et robur exercitus David non erat cum Adonia.</span>
	<span class="versiculo"><sup>9</sup> Immolatis ergo Adonias ovibus et vitulis et pinguibus iuxta lapidem Zoheleth, qui erat vicinus fonti Rogel, vocavit universos fratres suos filios regis et omnes viros Iudae servos regis;</span>
	<span class="versiculo"><sup>10</sup> Nathan autem prophetam et Banaiam et robustos quosque et Salomonem fratrem suum non vocavit.</span>
	<span class="versiculo"><sup>11</sup> Dixit itaque Nathan ad Bethsabee matrem Salomonis: &#x201c; Num audisti quod regnaverit Adonias filius Haggith, et dominus noster David hoc ignorat?</span>
	<span class="versiculo"><sup>12</sup> Nunc ergo veni, accipe a me consilium et salva animam tuam filiique tui Salomonis.</span>
	<span class="versiculo"><sup>13</sup> Vade et ingredere ad regem David et dic ei: Nonne tu, domine mi rex, iurasti mihi ancillae tuae dicens: &#x201c;Salomon filius tuus regnabit post me et ipse sedebit in solio meo&#x201d;? Quare ergo regnat Adonias?</span>
	<span class="versiculo"><sup>14</sup> Et, adhuc ibi te loquente cum rege, ego veniam post te et complebo sermones tuos &#x201d;.</span>
	<span class="versiculo"><sup>15</sup> Ingressa est itaque Bethsabee ad regem in cubiculo; rex autem senuerat nimis, et Abisag Sunamitis ministrabat ei.</span>
	<span class="versiculo"><sup>16</sup> Inclinavit se Bethsabee et adoravit regem; ad quam rex: &#x201c; Quid tibi, inquit, vis? &#x201d;.</span>
	<span class="versiculo"><sup>17</sup> Quae respondens ait: &#x201c; Domine mi, tu iurasti per Dominum Deum tuum ancillae tuae: &#x201c;Salomon filius tuus regnabit post me, et ipse sedebit in solio meo&#x201d;;</span>
	<span class="versiculo"><sup>18</sup> et ecce nunc Adonias regnat, te, domine mi rex, ignorante.</span>
	<span class="versiculo"><sup>19</sup> Mactavit boves et pinguia quaeque et oves plurimas et vocavit omnes filios regis, Abiathar quoque sacerdotem et Ioab principem militiae; Salomonem autem servum tuum non vocavit.</span>
	<span class="versiculo"><sup>20</sup> Verumtamen, domine mi rex, in te oculi respiciunt totius Israel, ut indices eis quis sedere debeat in solio tuo, domine mi rex, post te.</span>
	<span class="versiculo"><sup>21</sup> Eritque, cum dormierit dominus meus rex cum patribus suis, erimus ego et filius meus Salomon peccatores &#x201d;.</span>
	<span class="versiculo"><sup>22</sup> Adhuc illa loquente cum rege, Nathan propheta venit;</span>
	<span class="versiculo"><sup>23</sup> et nuntiaverunt regi dicentes: &#x201c; Adest Nathan propheta &#x201d;. Cumque introisset ante conspectum regis et adorasset eum pronus in terram,</span>
	<span class="versiculo"><sup>24</sup> dixit Nathan: &#x201c; Domine mi rex, tu ergo dixisti: &#x201c;Adonias regnet post me, et ipse sedeat super thronum meum&#x201d;?</span>
	<span class="versiculo"><sup>25</sup> Quia descendit hodie et immolavit boves et pinguia et arietes plurimos et vocavit universos filios regis et principes exercitus, Abiathar quoque sacerdotem; illique vescentes et bibentes coram eo dixerunt: &#x201c;Vivat rex Adonias!&#x201d;.</span>
	<span class="versiculo"><sup>26</sup> Me autem servum tuum et Sadoc sacerdotem et Banaiam filium Ioiadae et Salomonem famulum tuum non vocavit.</span>
	<span class="versiculo"><sup>27</sup> Numquid a domino meo rege exivit hoc verbum, et mihi non indicasti servo tuo quis sessurus esset super thronum domini mei regis post eum? &#x201d;.</span>
	<span class="versiculo"><sup>28</sup> Et respondit rex David dicens: &#x201c; Vocate ad me Bethsabee &#x201d;. Quae cum fuisset ingressa coram rege et stetisset ante eum,</span>
	<span class="versiculo"><sup>29</sup> iuravit rex et ait: &#x201c; Vivit Dominus, qui eruit animam meam de omni angustia,</span>
	<span class="versiculo"><sup>30</sup> quia, sicut iuravi tibi per Dominum, Deum Israel, dicens: Salomon filius tuus regnabit post me et ipse sedebit super solium meum pro me, sic faciam hodie &#x201d;.</span>
	<span class="versiculo"><sup>31</sup> Summissoque Bethsabee in terram vultu, adoravit regem dicens: &#x201c; Vivat dominus meus rex David in aeternum! &#x201d;.</span>
	<span class="versiculo"><sup>32</sup> Dixit quoque rex David: &#x201c; Vocate mihi Sadoc sacerdotem et Nathan prophetam et Banaiam filium Ioiadae &#x201d;. Qui cum ingressi fuissent coram rege,</span>
	<span class="versiculo"><sup>33</sup> dixit ad eos: &#x201c; Tollite vobiscum servos domini vestri et imponite Salomonem filium meum, super mulam meam et ducite eum in Gihon,</span>
	<span class="versiculo"><sup>34</sup> et ungat eum ibi Sadoc sacerdos et Nathan propheta in regem super Israel, et canetis bucina atque dicetis: &#x201c;Vivat rex Salomon!&#x201d;.</span>
	<span class="versiculo"><sup>35</sup> Et ascendetis post eum, et veniet et sedebit super solium meum, et ipse regnabit pro me; illique praecipiam, ut sit dux super Israel et super Iudam &#x201d;.</span>
	<span class="versiculo"><sup>36</sup> Et respondit Banaias filius Ioiadae regi dicens: &#x201c; Amen, sic loquatur Dominus Deus domini mei regis.</span>
	<span class="versiculo"><sup>37</sup> Quomodo fuit Dominus cum domino meo rege, sic sit cum Salomone et sublimius faciat solium eius a solio domini mei regis David &#x201d;.</span>
	<span class="versiculo"><sup>38</sup> Descendit ergo Sadoc sacerdos et Nathan propheta et Banaias filius Ioiadae et Cherethi et Phelethi, et imposuerunt Salomonem super mulam regis David et adduxerunt eum in Gihon.</span>
	<span class="versiculo"><sup>39</sup> Sumpsitque Sadoc sacerdos cornu olei de tabernaculo et unxit Salomonem; et cecinerunt bucina, et dixit omnis populus: &#x201c; Vivat rex Salomon! &#x201d;.</span>
	<span class="versiculo"><sup>40</sup> Et ascendit universa multitudo post eum, et populus canebat tibiis et laetabatur gaudio magno, et insonuit terra ad clamorem eorum.</span>
	<span class="versiculo"><sup>41</sup> Audivit autem Adonias et omnes, qui invitati fuerant ab eo; iamque convivium finitum erat. Sed et Ioab, audita voce tubae, ait: &#x201c; Quid sibi vult clamor civitatis tumultuantis? &#x201d;.</span>
	<span class="versiculo"><sup>42</sup> Adhuc illo loquente, Ionathan filius Abiathar sacerdotis venit; cui dixit Adonias: &#x201c; Ingredere, quia vir strenuus es et bona nuntians &#x201d;.</span>
	<span class="versiculo"><sup>43</sup> Responditque Ionathan Adoniae: &#x201c; Nequaquam! Dominus enim noster, rex David, regem constituit Salomonem</span>
	<span class="versiculo"><sup>44</sup> misitque cum eo Sadoc sacerdotem et Nathan prophetam et Banaiam filium Ioiadae et Cherethi et Phelethi, et imposuerunt eum super mulam regis;</span>
	<span class="versiculo"><sup>45</sup> unxeruntque eum Sadoc sacerdos et Nathan propheta regem in Gihon. Et ascenderunt inde laetantes, et insonuit civitas; haec est vox, quam audistis.</span>
	<span class="versiculo"><sup>46</sup> Sed et Salomon sedit super solio regni,</span>
	<span class="versiculo"><sup>47</sup> et ingressi servi regis benedixerunt domino nostro regi David dicentes: &#x201c;Amplificet Deus nomen Salomonis super nomen tuum et magnificet thronum eius super thronum tuum&#x201d;. Et adoravit rex in lectulo suo.</span>
	<span class="versiculo"><sup>48</sup> Insuper et haec locutus est: &#x201c;Benedictus Dominus, Deus Israel, qui dedit hodie sedentem in solio meo, videntibus oculis meis&#x201d; &#x201d;.</span>
	<span class="versiculo"><sup>49</sup> Territi sunt ergo et surrexerunt omnes, qui invitati fuerant ab Adonia, et ivit unusquisque in viam suam.</span>
	<span class="versiculo"><sup>50</sup> Adonias autem timens Salomonem surrexit et abiit tenuitque cornua altaris.</span>
	<span class="versiculo"><sup>51</sup> Et nuntiaverunt Salomoni dicentes: &#x201c; Ecce Adonias timens regem Salomonem tenuit cornua altaris dicens: &#x201c;Iuret mihi hodie rex Salomon quod non interficiat servum suum gladio&#x201d;&#x201d;.</span>
	<span class="versiculo"><sup>52</sup> Dixitque Salomon: &#x201c; Si fuerit vir bonus, non cadet ne unus quidem capillus eius in terram; sin autem malum inventum fuerit in eo, morietur &#x201d;.</span>
	<span class="versiculo"><sup>53</sup> Misit ergo rex Salomon et eduxit eum ab altari, et ingressus adoravit regem Salomonem; dixitque ei Salomon: &#x201c; Vade in domum tuam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
