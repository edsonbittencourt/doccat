<div>
	<span class="capitulo">3</span>
	<span class="versiculo"><sup>1</sup> Et affinitate coniunctus est pharaoni regi Aegypti. Accepit namque filiam eius et adduxit in civitatem David, donec compleret aedificans domum suam et domum Domini et murum Ierusalem per circuitum.</span>
	<span class="versiculo"><sup>2</sup> Attamen populus immolabat in excelsis; non enim aedificatum erat templum nomini Domini usque in diem illum.</span>
	<span class="versiculo"><sup>3</sup> Dilexit autem Salomon Dominum ambulans in praeceptis David patris sui, excepto quod in excelsis immolabat et accendebat thymiama.</span>
	<span class="versiculo"><sup>4</sup> Abiit itaque in Gabaon, ut immolaret ibi; illud quippe erat excelsum maximum. Mille hostias in holocaustum obtulit Salomon super altare illud.</span>
	<span class="versiculo"><sup>5</sup> In Gabaon apparuit Dominus Salomoni per somnium nocte dicens: &#x201c; Postula quod vis, ut dem tibi &#x201d;.</span>
	<span class="versiculo"><sup>6</sup> Et ait Salomon: &#x201c; Tu fecisti cum servo tuo David patre meo misericordiam magnam, sicut ambulavit in conspectu tuo in veritate et iustitia et recto corde tecum; custodisti ei misericordiam tuam grandem et dedisti ei filium sedentem super thronum eius, sicut est hodie.</span>
	<span class="versiculo"><sup>7</sup> Et nunc, Domine Deus meus, tu regnare fecisti servum tuum pro David patre meo. Ego autem sum puer parvus et ignorans egressum et introitum meum;</span>
	<span class="versiculo"><sup>8</sup> et servus tuus in medio est populi, quem elegisti, populi infiniti, qui numerari et supputari non potest prae multitudine.</span>
	<span class="versiculo"><sup>9</sup> Da ergo servo tuo cor docile, ut iudicare possit populum tuum et discernere inter bonum et malum. Quis enim potest iudicare populum tuum hunc multum? &#x201d;.</span>
	<span class="versiculo"><sup>10</sup> Placuit ergo sermo coram Domino quod Salomon rem huiuscemodi postulasset,</span>
	<span class="versiculo"><sup>11</sup> et dixit Deus Salomoni: &#x201c; Quia postulasti verbum hoc et non petisti tibi dies multos nec divitias aut animam inimicorum tuorum, sed postulasti tibi sapientiam ad discernendum iudicium,</span>
	<span class="versiculo"><sup>12</sup> ecce feci tibi secundum sermones tuos et dedi tibi cor sapiens et intellegens, in tantum ut nullus ante te similis tui fuerit nec post te surrecturus sit;</span>
	<span class="versiculo"><sup>13</sup> sed et haec, quae non postulasti, dedi tibi, divitias scilicet et gloriam, ut nemo fuerit similis tui in regibus cunctis diebus tuis.</span>
	<span class="versiculo"><sup>14</sup> Si autem ambulaveris in viis meis et custodieris praecepta mea et mandata mea, sicut ambulavit David pater tuus, longos faciam dies tuos &#x201d;.</span>
	<span class="versiculo"><sup>15</sup> Igitur evigilavit Salomon et intellexit quod esset somnium. Cumque venisset Ierusalem, stetit coram arca foederis Domini et obtulit holocausta et fecit victimas pacificas et convivium universis famulis suis.</span>
	<span class="versiculo"><sup>16</sup> Tunc venerunt duae mulieres meretrices ad regem steteruntque coram eo.</span>
	<span class="versiculo"><sup>17</sup> Quarum una ait: &#x201c; Obsecro, mi domine; ego et mulier haec habitabamus in domo una, et peperi apud eam in domo;</span>
	<span class="versiculo"><sup>18</sup> tertia vero die, postquam ego peperi, peperit et haec; et eramus simul, nullusque alius nobiscum in domo, exceptis nobis duabus.</span>
	<span class="versiculo"><sup>19</sup> Mortuus est autem filius mulieris huius nocte; dormiens quippe oppressit eum.</span>
	<span class="versiculo"><sup>20</sup> Et consurgens intempesta nocte, silentio tulit filium meum de latere meo ancillae tuae dormientis et collocavit in sinu suo; suum autem filium, qui erat mortuus, posuit in sinu meo.</span>
	<span class="versiculo"><sup>21</sup> Cumque surrexissem mane, ut darem lac filio meo, apparuit mortuus; quem diligentius intuens clara luce, deprehendi non esse meum, quem genueram &#x201d;.</span>
	<span class="versiculo"><sup>22</sup> Responditque altera mulier: &#x201c; Non est ita, sed filius meus vivit, tuus autem mortuus est &#x201d;. E contrario illa dicebat: &#x201c; Mentiris. Filius quippe tuus mortuus est, meus autem vivit &#x201d;. Atque in hunc modum contendebant coram rege.</span>
	<span class="versiculo"><sup>23</sup> Tunc rex ait: &#x201c; Haec dicit: &#x201c;Filius meus vivit, et filius tuus mortuus est&#x201d;; et ista respondit: &#x201c;Non, sed filius tuus mortuus est, et filius meus vivit&#x201d; &#x201d;.</span>
	<span class="versiculo"><sup>24</sup> Dixit ergo rex: &#x201c; Afferte mihi gladium! &#x201d;. Cumque attulissent gladium coram rege:</span>
	<span class="versiculo"><sup>25</sup> &#x201c; Dividite, inquit, infantem vivum in duas partes, et date dimidiam partem uni et dimidiam partem alteri &#x201d;.</span>
	<span class="versiculo"><sup>26</sup> Dixit autem mulier, cuius filius erat vivus, ad regem &#x2014; commota sunt quippe viscera eius super filio suo &#x2014;: &#x201c; Obsecro, domine, date illi infantem vivum et nolite interficere eum &#x201d;. E contrario illa dicebat: &#x201c; Nec mihi nec tibi sit; dividatur &#x201d;.</span>
	<span class="versiculo"><sup>27</sup> Respondens rex ait: &#x201c; Date huic infantem vivum, et non occidatur; haec est mater eius &#x201d;.</span>
	<span class="versiculo"><sup>28</sup> Audivit itaque omnis Israel iudicium, quod iudicasset rex; et timuerunt regem videntes sapientiam Dei esse in eo ad faciendum iudicium.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
