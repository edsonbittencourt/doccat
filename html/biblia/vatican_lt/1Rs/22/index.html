<div>
	<span class="capitulo">22</span>
	<span class="versiculo"><sup>1</sup> Transierunt igitur tres anni absque bello inter Syriam et Israel.</span>
	<span class="versiculo"><sup>2</sup> In anno autem tertio descendit Iosaphat rex ludae ad regem Israel,</span>
	<span class="versiculo"><sup>3</sup> dixitque rex Israel ad servos suos: &#x201c; Ignoratis quod nostra sit Ramoth Galaad et neglegimus tollere eam de manu regis Syriae? &#x201d;.</span>
	<span class="versiculo"><sup>4</sup> Et ait ad Iosaphat: &#x201c; Veniesne mecum ad proeliandum in Ramoth Galaad? &#x201d;.</span>
	<span class="versiculo"><sup>5</sup> Dixitque Iosaphat ad regem Israel: &#x201c; Sicut ego sum, ita et tu; populus meus et populus tuus unum sunt, et equites mei et equites tui &#x201d;. Dixitque Iosaphat ad regem Israel: &#x201c; Quaere, oro te, hodie sermonem Domini &#x201d;.</span>
	<span class="versiculo"><sup>6</sup> Congregavit ergo rex Israel prophetas quadringentos circiter viros et ait ad eos: &#x201c; Ire debeo in Ramoth Galaad ad bellandum, an quiescere? &#x201d;. Qui responderunt: &#x201c; Ascende, et dabit Dominus in manu regis &#x201d;.</span>
	<span class="versiculo"><sup>7</sup> Dixit autem Iosaphat: &#x201c; Non est hic et alius propheta Domini, ut interrogemus per eum? &#x201d;.</span>
	<span class="versiculo"><sup>8</sup> Et ait rex Israel ad Iosaphat: &#x201c; Remansit vir unus, per quem possimus interrogare Dominum; sed ego odi eum, quia non prophetat mihi bonum sed malum: Michaeas filius Iemla &#x201d;. Cui Iosaphat ait: &#x201c; Ne loquaris ita, rex &#x201d;.</span>
	<span class="versiculo"><sup>9</sup> Vocavit ergo rex Israel eunuchum quendam et dixit ei: &#x201c; Festina adducere Michaeam filium Iemla &#x201d;.</span>
	<span class="versiculo"><sup>10</sup> Rex autem Israel et Iosaphat rex Iudae sedebat unusquisque in solio suo vestiti cultu regio in area iuxta ostium portae Samariae; et universi prophetae prophetabant in conspectu eorum.</span>
	<span class="versiculo"><sup>11</sup> Fecit quoque sibi Sedecias filius Chanaana cornua ferrea et ait: &#x201c; Haec dicit Dominus: His ventilabis Syriam, donec deleas eam &#x201d;.</span>
	<span class="versiculo"><sup>12</sup> Omnesque prophetae similiter prophetabant dicentes: &#x201c; Ascende in Ramoth Galaad et vade prospere, et tradet Dominus in manu regis &#x201d;.</span>
	<span class="versiculo"><sup>13</sup> Nuntius vero, qui ierat ut vocaret Michaeam, locutus est ad eum dicens: &#x201c; Ecce sermones prophetarum ore uno regi bona praedicant; sit ergo sermo tuus similis eorum, et loquere bona &#x201d;.</span>
	<span class="versiculo"><sup>14</sup> Cui Michaeas ait: &#x201c; Vivit Dominus quia, quodcumque dixerit mihi Dominus, hoc loquar! &#x201d;.</span>
	<span class="versiculo"><sup>15</sup> Venit itaque ad regem, et ait illi rex: &#x201c; Michaea, ire debemus in Ramoth Galaad ad proeliandum, an cessare? &#x201d;. Cui ille respondit: &#x201c; Ascende et vade prospere, et tradet Dominus in manu regis &#x201d;.</span>
	<span class="versiculo"><sup>16</sup> Dixit autem rex ad eum: &#x201c; Iterum atque iterum adiuro te, ut non loquaris mihi, nisi quod verum est in nomine Domini &#x201d;.</span>
	<span class="versiculo"><sup>17</sup> Et ille ait:
&#x201c; Vidi cunctum Israel
dispersum in montibus
quasi oves non habentes pastorem. Et ait Dominus: &#x201c;Non habent isti dominum; revertatur unusquisque in domum suam in pace&#x201d; &#x201d;.</span>
	<span class="versiculo"><sup>18</sup> Dixit ergo rex Israel ad Iosaphat: &#x201c; Numquid non dixi tibi quia non prophetat mihi bonum sed semper malum? &#x201d;.</span>
	<span class="versiculo"><sup>19</sup> Ille vero addens ait: &#x201c; Propterea audi sermonem Domini: Vidi Dominum sedentem super solium suum et omnem exercitum caeli assistentem ei a dextris et a sinistris.</span>
	<span class="versiculo"><sup>20</sup> Et ait Dominus: &#x201c;Quis decipiet Achab, ut ascendat et cadat in Ramoth Galaad?&#x201d;. Et dixit unus verba huiuscemodi et alius aliter.</span>
	<span class="versiculo"><sup>21</sup> Egressus est autem spiritus et stetit coram Domino et ait: &#x201c;Ego decipiam illum&#x201d;. Cui locutus est Dominus: &#x201c;In quo?&#x201d;.</span>
	<span class="versiculo"><sup>22</sup> Et ille ait: &#x201c;Egrediar et ero spiritus mendax in ore omnium prophetarum eius&#x201d;. Et dixit Dominus: &#x201c;Decipies et praevalebis; egredere et fac ita&#x201d;.</span>
	<span class="versiculo"><sup>23</sup> Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum &#x201d;.</span>
	<span class="versiculo"><sup>24</sup> Accessit autem Sedecias filius Chanaana et percussit Michaeam in maxillam et dixit: &#x201c; Quomodo transivit spiritus Domini a me, ut loqueretur tibi? &#x201d;.</span>
	<span class="versiculo"><sup>25</sup> Et ait Michaeas: &#x201c; Visurus es in die illa, quando ingredieris cubiculum intra cubiculum, ut abscondaris &#x201d;.</span>
	<span class="versiculo"><sup>26</sup> Et ait rex Israel: &#x201c; Tolle Michaeam, et maneat apud Amon principem civitatis et apud Ioas filium regis,</span>
	<span class="versiculo"><sup>27</sup> et dic eis: &#x201c;Haec dicit rex: Mittite virum istum in carcerem et sustentate eum pane tribulationis et aqua angustiae, donec revertar in pace&#x201d; &#x201d;.</span>
	<span class="versiculo"><sup>28</sup> Dixitque Michaeas: &#x201c; Si reversus fueris in pace, non est locutus Dominus in me &#x201d;. Et ait: &#x201c; Audite, populi omnes! &#x201d;.</span>
	<span class="versiculo"><sup>29</sup> Ascendit itaque rex Israel et Iosaphat rex Iudae in Ramoth Galaad.</span>
	<span class="versiculo"><sup>30</sup> Dixitque rex Israel ad Iosaphat: &#x201c; Mutato aspectu ineundum est proelium; tu autem induere vestibus tuis &#x201d;. Porro rex Israel mutavit aspectum et ingressus est bellum.</span>
	<span class="versiculo"><sup>31</sup> Rex autem Syriae praeceperat principibus curruum triginta duobus dicens: &#x201c; Non pugnabitis contra minorem et maiorem quempiam, nisi contra regem Israel solum &#x201d;.</span>
	<span class="versiculo"><sup>32</sup> Cum ergo vidissent principes curruum Iosaphat, suspicati sunt quod ipse esset rex Israel et impetu facto pugnabant contra eum. Et exclamavit Iosaphat;</span>
	<span class="versiculo"><sup>33</sup> intellexeruntque principes curruum quod non esset rex Israel et cessaverunt ab eo.</span>
	<span class="versiculo"><sup>34</sup> Vir autem quidam tetendit arcum in incertum sagittam dirigens et percussit regem Israel inter iuncturas et loricam. At ille dixit aurigae suo: &#x201c; Verte manum tuam et eice me de exercitu, quia graviter vulneratus sum &#x201d;.</span>
	<span class="versiculo"><sup>35</sup> Aggravatum est ergo proelium in die illa; et rex Israel stabat in curru suo contra Syros et mortuus est vespere: fluebat autem sanguis plagae in sinum currus.</span>
	<span class="versiculo"><sup>36</sup> Et clamor insonuit in universo exercitu ad solis occasum: &#x201c; Unusquisque revertatur in civitatem et in terram suam! &#x201d;.</span>
	<span class="versiculo"><sup>37</sup> Mortuus est igitur rex et perlatus est Samariam; sepelieruntque regem in Samaria.</span>
	<span class="versiculo"><sup>38</sup> Et laverunt currum eius in piscina Samariae; et linxerunt canes sanguinem eius, et scorta laverunt se iuxta verbum Domini, quod locutus fuerat.</span>
	<span class="versiculo"><sup>39</sup> Reliqua vero gestorum Achab et universa, quae fecit, et domus eburnea, quam aedificavit, cunctaeque urbes, quas exstruxit, nonne haec scripta sunt in libro annalium regum Israel?</span>
	<span class="versiculo"><sup>40</sup> Dormivit ergo Achab cum patribus suis; et regnavit Ochozias filius eius pro eo.</span>
	<span class="versiculo"><sup>41</sup> Iosaphat vero filius Asa regnare coeperat super Iudam anno quarto Achab regis Israel;</span>
	<span class="versiculo"><sup>42</sup> triginta quinque annorum erat, cum regnare coepisset, et viginti quinque annos regnavit in Ierusalem. Nomen matris eius Azuba filia Selachi.</span>
	<span class="versiculo"><sup>43</sup> Et ambulavit in omni via Asa patris sui et non declinavit ex ea; fecitque, quod rectum erat in conspectu Domini.</span>
	<span class="versiculo"><sup>44</sup> Verumtamen excelsa non abstulit; adhuc enim populus sacrificabat et adolebat in excelsis.</span>
	<span class="versiculo"><sup>45</sup> Pacemque fecit Iosaphat cum rege Israel.</span>
	<span class="versiculo"><sup>46</sup> Reliqua autem gestorum Iosaphat et opera eius, quae fortiter gessit, et proelia, nonne haec scripta sunt in libro annalium regum Iudae?</span>
	<span class="versiculo"><sup>47</sup> Sed et reliquias prostibulorum, qui remanserant in diebus Asa patris eius, abstulit de terra.</span>
	<span class="versiculo"><sup>48</sup> Nec erat tunc rex in Edom sed praefectus regius.</span>
	<span class="versiculo"><sup>49</sup> Rex vero Iosaphat fecerat naves Tharsis, quae navigarent in Ophir propter aurum; et ire non potuerunt, quia confractae sunt in Asiongaber.</span>
	<span class="versiculo"><sup>50</sup> Tunc ait Ochozias filius Achab ad Iosaphat: &#x201c; Vadant servi mei cum servis tuis in navibus &#x201d;. Et noluit Iosaphat.</span>
	<span class="versiculo"><sup>51</sup> Dormivitque Iosaphat cum patribus suis et sepultus est cum eis in civitate David patris sui; regnavitque Ioram filius eius pro eo.</span>
	<span class="versiculo"><sup>52</sup> Ochozias autem filius Achab regnare coeperat super Israel in Samaria anno septimo decimo Iosaphat regis Iudae regnavitque super Israel duobus annis.</span>
	<span class="versiculo"><sup>53</sup> Et fecit malum in conspectu Domini et ambulavit in via patris sui et matris suae et in via Ieroboam filii Nabat, qui peccare fecit Israel;</span>
	<span class="versiculo"><sup>54</sup> servivit quoque Baal et adoravit eum et irritavit Dominum, Deum Israel, iuxta omnia, quae fecerat pater eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
