<div>
	<span class="capitulo">20</span>
	<span class="versiculo"><sup>1</sup> Porro Benadad rex Syriae congregavit omnem exercitum suum et triginta duos reges secum et equos et currus et ascendens pugnabat contra Samariam et obsidebat eam.</span>
	<span class="versiculo"><sup>2</sup> Mittensque nuntios ad Achab regem Israel in civitatem</span>
	<span class="versiculo"><sup>3</sup> ait: &#x201c; Haec dicit Benadad: Argentum tuum et aurum tuum meum est, et uxores tuae et filii tui optimi mei sunt &#x201d;.</span>
	<span class="versiculo"><sup>4</sup> Responditque rex Israel: &#x201c; Iuxta verbum tuum, domine mi rex; tuus sum ego et omnia mea &#x201d;.</span>
	<span class="versiculo"><sup>5</sup> Revertentesque nuntii dixerunt: &#x201c; Haec dicit Benadad: Quia misi ad te dicens: &#x201c;Argentum tuum et aurum tuum et uxores tuas et filios tuos dabis mihi&#x201d;,</span>
	<span class="versiculo"><sup>6</sup> profecto cras hac eadem hora mittam servos meos ad te, et scrutabuntur domum tuam et domum servorum tuorum; et omne, quod oculis tuis pretiosum est, ponent in manibus suis et auferent &#x201d;.</span>
	<span class="versiculo"><sup>7</sup> Vocavit autem rex Israel omnes seniores terrae et ait: &#x201c; Animadvertite et videte quoniam insidietur nobis; misit enim ad me pro uxoribus meis et filiis et pro argento et auro, et non abnui &#x201d;.</span>
	<span class="versiculo"><sup>8</sup> Dixeruntque omnes maiores natu et universus populus ad eum: &#x201c; Non audias neque acquiescas illi &#x201d;.</span>
	<span class="versiculo"><sup>9</sup> Respondit itaque nuntiis Benadad: &#x201c; Dicite domino meo regi: Omnia, propter quae misisti ad me servum tuum initio, faciam; hanc autem rem facere non possum &#x201d;. Reversique nuntii rettulerunt ei.</span>
	<span class="versiculo"><sup>10</sup> Qui remisit et ait: &#x201c; Haec faciant mihi dii et haec addant, si suffecerit pulvis Samariae pugillis omnis populi, qui sequitur me &#x201d;.</span>
	<span class="versiculo"><sup>11</sup> Et respondens rex Israel ait: &#x201c; Dicite ei: Ne glorietur accinctus aeque ut discinctus &#x201d;.</span>
	<span class="versiculo"><sup>12</sup> Factum est autem, cum audisset verbum istud, bibebat ipse et reges in umbraculis et ait servis suis: &#x201c; Circumdate civitatem! &#x201d;. Et circumdederunt eam.</span>
	<span class="versiculo"><sup>13</sup> Et ecce propheta unus accedens ad Achab regem Israel ait: &#x201c; Haec dicit Dominus: Certe vidisti omnem multitudinem hanc nimiam. Ecce ego tradam eam in manu tua hodie, ut scias quia ego sum Dominus &#x201d;.</span>
	<span class="versiculo"><sup>14</sup> Et ait Achab: &#x201c; Per quem? &#x201d;. Dixitque ei: &#x201c; Haec dicit Dominus: Per pedisequos principum provinciarum &#x201d;. Et ait: &#x201c; Quis incipiet proeliari? &#x201d;. Et ille dixit: &#x201c; Tu &#x201d;.</span>
	<span class="versiculo"><sup>15</sup> Recensuit ergo pueros principum provinciarum et repperit numerum ducentorum triginta duorum; et post eos recensuit populum, omnes filios Israel, septem milia.</span>
	<span class="versiculo"><sup>16</sup> Et egressi sunt meridie. Benadad autem bibebat temulentus in umbraculis ipse et reges triginta duo cum eo, qui ad auxilium eius venerant.</span>
	<span class="versiculo"><sup>17</sup> Egressi sunt autem pueri principum provinciarum in prima fronte. Misit itaque Benadad, qui nuntiaverunt ei dicentes: &#x201c; Viri egressi sunt de Samaria &#x201d;.</span>
	<span class="versiculo"><sup>18</sup> At ille ait: &#x201c; Sive pro pace veniunt, apprehendite eos vivos; sive ut proelientur, vivos eos capite &#x201d;.</span>
	<span class="versiculo"><sup>19</sup> Egressi erant ergo ex urbe pueri principum provinciarum, ac reliquus exercitus sequebatur,</span>
	<span class="versiculo"><sup>20</sup> et percussit unusquisque virum, qui contra se venerat; fugeruntque Syri, et persecutus est eos Israel. Fugit quoque Benadad rex Syriae in equo cum equitibus.</span>
	<span class="versiculo"><sup>21</sup> Necnon egressus rex Israel percussit equos et currus et percussit Syriam plaga magna.</span>
	<span class="versiculo"><sup>22</sup> Accedens autem propheta ad regem Israel dixit ei: &#x201c; Vade et confortare et scito et vide quid facias; vertente enim anno rex Syriae ascendet contra te &#x201d;.</span>
	<span class="versiculo"><sup>23</sup> Servi vero regis Syriae dixerunt ei: &#x201c; Deus montium est Deus eorum, ideo superaverunt nos; sed pugnemus contra eos in campestribus et obtinebimus eos.</span>
	<span class="versiculo"><sup>24</sup> Fac ergo hoc: Amove reges singulos a loco suo et pone principes pro eis;</span>
	<span class="versiculo"><sup>25</sup> et instaura numerum militum, qui ceciderunt de tuis, et equos secundum equos pristinos et currus secundum currus, quos ante habuisti, et pugnabimus contra eos in campestribus: et videbis quod obtinebimus eos &#x201d;. Credidit consilio eorum et fecit ita.</span>
	<span class="versiculo"><sup>26</sup> Igitur vertente anno recensuit Benadad Syros et ascendit in Aphec, ut pugnaret contra Israel.</span>
	<span class="versiculo"><sup>27</sup> Porro filii Israel recensiti sunt et, acceptis cibariis, profecti ex adverso castraque metati sunt contra eos, quasi duo parvi greges caprarum; Syri autem repleverunt terram.</span>
	<span class="versiculo"><sup>28</sup> Et accedens vir Dei dixit ad regem Israel: &#x201c; Haec dicit Dominus: Quia dixerunt Syri: &#x201c;Deus montium est Dominus et non est Deus vallium&#x201d;, dabo omnem multitudinem hanc grandem in manu tua, et scietis quia ego Dominus &#x201d;.</span>
	<span class="versiculo"><sup>29</sup> Dirigebant septem diebus ex adverso hi atque illi acies, septima autem die commissum est bellum; percusseruntque filii Israel de Syris centum milia peditum in die una.</span>
	<span class="versiculo"><sup>30</sup> Fugerunt autem, qui remanserant in Aphec, in civitatem, et cecidit murus super viginti septem milia hominum, qui remanserant.
Porro Benadad fugiens ingressus est civitatem in cubiculum, quod erat intra cubiculum.</span>
	<span class="versiculo"><sup>31</sup> Dixeruntque ei servi sui: &#x201c; Ecce audivimus quod reges domus Israel clementes sint; ponamus itaque saccos in lumbis nostris et funiculos in capitibus nostris et egrediamur ad regem Israel; forsitan salvabit animam tuam &#x201d;.</span>
	<span class="versiculo"><sup>32</sup> Accinxerunt saccis lumbos suos et posuerunt funes in capitibus suis veneruntque ad regem Israel et dixerunt: &#x201c; Servus tuus Benadad dicit: &#x201c;Vivat, oro te, anima mea&#x201d; &#x201d;. Et ille ait: &#x201c; Si adhuc vivit, frater meus est &#x201d;.</span>
	<span class="versiculo"><sup>33</sup> Quod acceperunt viri pro omine et festinantes rapuerunt verbum ex ore eius atque dixerunt: &#x201c; Frater tuus Benadad &#x201d;. Et dixit eis: &#x201c; Ite et adducite eum &#x201d;. Egressus est ergo ad eum Benadad, et levavit eum in currum suum.</span>
	<span class="versiculo"><sup>34</sup> Qui dixit ei: &#x201c; Civitates, quas tulit pater meus a patre tuo, reddam; et plateas fac tibi in Damasco, sicut fecit pater meus in Samaria &#x201d;. Achab: &#x201c; Ego autem, inquit, foederatum te dimittam &#x201d;. Et pepigit ei foedus et dimisit eum.</span>
	<span class="versiculo"><sup>35</sup> Tunc vir quidam de filiis prophetarum dixit ad socium suum in sermone Domini: &#x201c; Percute me! &#x201d;. At ille noluit percutere.</span>
	<span class="versiculo"><sup>36</sup> Cui ait: &#x201c; Quia noluisti audire vocem Domini, ecce recedes a me, et percutiet te leo &#x201d;. Cumque paululum recessisset ab eo, invenit eum leo atque percussit.</span>
	<span class="versiculo"><sup>37</sup> Sed et alterum inveniens virum dixit ad eum: &#x201c; Percute me! &#x201d;. Qui percussit eum et vulneravit.</span>
	<span class="versiculo"><sup>38</sup> Abiit ergo propheta et occurrit regi in via et mutavit aspectum ponens fasciam super oculos suos.</span>
	<span class="versiculo"><sup>39</sup> Cumque rex transiret, clamavit ad regem et ait: &#x201c; Servus tuus egressus est ad proeliandum comminus; cumque fugisset vir unus, adduxit eum quidam ad me et ait: &#x201c;Custodi virum istum! Qui si lapsus fuerit, erit anima tua pro anima eius, aut talentum argenti appendes&#x201d;.</span>
	<span class="versiculo"><sup>40</sup> Dum autem ego turbatus huc illucque me verterem, subito non comparuit &#x201d;. Et ait rex Israel ad eum: &#x201c; Hoc est iudicium tuum, quod ipse decrevisti &#x201d;.</span>
	<span class="versiculo"><sup>41</sup> At ille statim abstulit fasciam de oculis suis, et cognovit eum rex Israel quod esset de prophetis.</span>
	<span class="versiculo"><sup>42</sup> Qui ait ad eum: &#x201c; Haec dicit Dominus: Quia dimisisti de manu tua virum, quem morti devoveram, erit anima tua pro anima eius, et populus tuus pro populo eius &#x201d;.</span>
	<span class="versiculo"><sup>43</sup> Reversus est igitur rex Israel in domum suam tristis et indignans venitque in Samariam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
