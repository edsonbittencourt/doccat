<div>
	<span class="capitulo">10</span>
	<span class="versiculo"><sup>1</sup> Sed et regina Saba, audita fama Salomonis &#x2014; in honorem nominis Domini &#x2014; venit tentare eum in aenigmatibus.</span>
	<span class="versiculo"><sup>2</sup> Et ingressa Ierusalem multo cum comitatu et divitiis, camelis portantibus aromata et aurum infinitum nimis et gemmas pretiosas, venit ad Salomonem et locuta est ei universa, quae habebat in corde suo.</span>
	<span class="versiculo"><sup>3</sup> Et docuit eam Salomon omnia verba, quae proposuerat: non fuit sermo, qui regem posset latere, et non responderet ei.</span>
	<span class="versiculo"><sup>4</sup> Videns autem regina Saba omnem sapientiam Salomonis et domum, quam aedificaverat,</span>
	<span class="versiculo"><sup>5</sup> et cibos mensae eius et sessionem servorum et ordinem ministrantium vestesque eorum et pincernas et holocausta, quae offerebat in domo Domini, non habebat ultra spiritum</span>
	<span class="versiculo"><sup>6</sup> dixitque ad regem: &#x201c; Verus est sermo, quem audivi in terra mea super rebus tuis et super sapientia tua!</span>
	<span class="versiculo"><sup>7</sup> Et non credebam narrantibus mihi, donec ipsa veni et vidi oculis meis et probavi quod media pars mihi nuntiata non fuerit; maior est sapientia et bona tua quam rumor, quem audivi.</span>
	<span class="versiculo"><sup>8</sup> Beati viri tui et beati servi tui hi, qui stant coram te semper et audiunt sapientiam tuam!</span>
	<span class="versiculo"><sup>9</sup> Sit Dominus Deus tuus benedictus, cui placuisti, et posuit te super thronum Israel, eo quod dilexerit Dominus Israel in sempiternum et constituit te regem, ut faceres iudicium et iustitiam &#x201d;.</span>
	<span class="versiculo"><sup>10</sup> Dedit ergo regi centum viginti talenta auri et aromata multa nimis et gemmas pretiosas; non sunt allata ultra aromata tam multa quam ea, quae dedit regina Saba regi Salomoni.</span>
	<span class="versiculo"><sup>11</sup> Sed et classis Hiram, quae portabat aurum de Ophir, attulit ex Ophir ligna thyina multa nimis et gemmas pretiosas.</span>
	<span class="versiculo"><sup>12</sup> Fecitque rex de lignis thyinis fulcra domus Domini et domus regiae et citharas lyrasque cantoribus. Non sunt allata huiuscemodi ligna thyina neque visa usque in praesentem diem.</span>
	<span class="versiculo"><sup>13</sup> Rex autem Salomon dedit reginae Saba omnia, quae voluit et petivit ab eo, praeter ea, quae ultro obtulerat ei munere regio. Quae reversa est et abiit in terram suam cum servis suis.</span>
	<span class="versiculo"><sup>14</sup> Erat autem pondus auri, quod afferebatur Salomoni per annos singulos, sescentorum sexaginta sex talentorum auri,</span>
	<span class="versiculo"><sup>15</sup> praeter id, quod proveniebat ex tributis subiectorum et commercio negotiatorum et omnium regum Arabiae et ducum terrae.</span>
	<span class="versiculo"><sup>16</sup> Fecit quoque rex Salomon ducenta scuta de auro puro, sescentos auri siclos dedit in laminas scuti unius;</span>
	<span class="versiculo"><sup>17</sup> et trecentas peltas ex auro probato, tres minae auri unam peltam vestiebant; posuitque ea rex in domo Saltus Libani.</span>
	<span class="versiculo"><sup>18</sup> Fecit etiam rex Salomon thronum de ebore grandem et vestivit eum auro fulvo nimis.</span>
	<span class="versiculo"><sup>19</sup> Qui habebat sex gradus, et summitas throni rotunda erat in parte posteriori, et duae manus hinc atque inde tenentes sedile, et duo leones stabant iuxta manus;</span>
	<span class="versiculo"><sup>20</sup> et duodecim leunculi stantes super sex gradus hinc atque inde. Non est factum tale opus in universis regnis.</span>
	<span class="versiculo"><sup>21</sup> Sed et omnia vasa, quibus potabat rex Salomon, erant aurea, et universa supellex domus Saltus Libani de auro purissimo; non erat argentum nec alicuius pretii putabatur in diebus Salomonis,</span>
	<span class="versiculo"><sup>22</sup> quia classis Tharsis, quae regi erat, per mare cum classe Hiram semel per tres annos redibat deferens aurum et argentum et ebur et simias et pavos.</span>
	<span class="versiculo"><sup>23</sup> Magnificatus est ergo rex Salomon super omnes reges terrae divitiis et sapientia.</span>
	<span class="versiculo"><sup>24</sup> Et universa terra desiderabat vultum Salomonis, ut audiret sapientiam eius, quam dederat Deus in corde eius.</span>
	<span class="versiculo"><sup>25</sup> Et singuli deferebant ei munera, vasa argentea et aurea, vestes et arma bellica, aromata quoque et equos et mulos per annos singulos.</span>
	<span class="versiculo"><sup>26</sup> Congregavitque Salomon currus et equites, et facti sunt ei mille quadringenti currus et duodecim milia equitum; et disposuit eos per civitates quadrigarum et cum rege in Ierusalem.</span>
	<span class="versiculo"><sup>27</sup> Fecitque ut tanta esset abundantia argenti in Ierusalem quanta et lapidum; et cedrorum praebuit multitudinem quasi sycomoros, quae nascuntur in Sephela.</span>
	<span class="versiculo"><sup>28</sup> Et educebantur equi Salomoni de Aegypto et de Coa; negotiatores enim regis emebant de Coa statuto pretio.</span>
	<span class="versiculo"><sup>29</sup> Constabat autem et egrediebatur quadriga ex Aegypto sescentis siclis argenti, et equus centum quinquaginta; atque in hunc modum cunctis regibus Hetthaeorum et Syriae per manus suas venundabant.</span>
</div>
