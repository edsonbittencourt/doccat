<div>
	<span class="capitulo">9</span>
	<span class="versiculo"><sup>1</sup> Factum est autem cum perfecisset Salomon aedificium domus Domini et aedificium regis et omne, quod optaverat et voluerat facere,</span>
	<span class="versiculo"><sup>2</sup> apparuit ei Dominus secundo, sicut apparuerat ei in Gabaon.</span>
	<span class="versiculo"><sup>3</sup> Dixitque Dominus ad eum: &#x201c; Exaudivi orationem tuam et deprecationem tuam, quam deprecatus es coram me; sanctificavi domum hanc, quam aedificasti, ut ponerem nomen meum ibi in sempiternum; et erunt oculi mei et cor meum ibi cunctis diebus.</span>
	<span class="versiculo"><sup>4</sup> Tu quoque, si ambulaveris coram me, sicut ambulavit David pater tuus in simplicitate cordis et in aequitate, et feceris omnia, quae praecepi tibi, et legitima mea et iudicia mea servaveris,</span>
	<span class="versiculo"><sup>5</sup> ponam thronum regni tui super Israel in sempiternum, sicut locutus sum David patri tuo dicens: Non auferetur de genere tuo vir de solio Israel.</span>
	<span class="versiculo"><sup>6</sup> Si autem aversione aversi fueritis vos et filii vestri non sequentes me nec custodientes mandata mea et decreta mea, quae proposui vobis, sed abieritis et colueritis deos alienos et adoraveritis eos,</span>
	<span class="versiculo"><sup>7</sup> auferam Israel de superficie terrae, quam dedi eis, et templum, quod sanctificavi nomini meo, proiciam a conspectu meo; eritque Israel in proverbium et in fabulam cunctis populis,</span>
	<span class="versiculo"><sup>8</sup> et domus haec erit in ruinas. Omnis, qui transierit per eam, stupebit et sibilabit et dicet: &#x201c;Quare fecit Dominus sic terrae huic et domui huic?&#x201d;.</span>
	<span class="versiculo"><sup>9</sup> Et respondebunt: &#x201c;Quia dereliquerunt Dominum Deum suum, qui eduxit patres eorum de terra Aegypti, et secuti sunt deos alienos et adoraverunt eos et coluerunt eos; idcirco induxit Dominus super eos omne malum hoc&#x201d; &#x201d;.</span>
	<span class="versiculo"><sup>10</sup> Expletis autem annis viginti, postquam aedificaverat Salomon duas domos, id est domum Domini et domum regis</span>
	<span class="versiculo"><sup>11</sup> &#x2014; Hiram rege Tyri praebente Salomoni ligna cedrina et abiegna et aurum iuxta omne quod opus habuerat &#x2014; tunc dedit Salomon Hiram viginti oppida in terra Galilaeae.</span>
	<span class="versiculo"><sup>12</sup> Et egressus est Hiram de Tyro, ut videret oppida, quae dederat ei Salomon, et non placuerunt ei;</span>
	<span class="versiculo"><sup>13</sup> et ait: &#x201c; Haeccine sunt civitates, quas dedisti mihi, frater? &#x201d;. Et appellavit eas terram Chabul usque in diem hanc.</span>
	<span class="versiculo"><sup>14</sup> Misit quoque Hiram ad regem centum viginti talenta auri.</span>
	<span class="versiculo"><sup>15</sup> Haec est summa indictionis, quam constituit rex Salomon ad aedificandam domum Domini et domum suam et Mello et murum Ierusalem et Asor et Mageddo et Gazer.</span>
	<span class="versiculo"><sup>16</sup> Pharao rex Aegypti ascendit et cepit Gazer succenditque eam igni et Chananaeum, qui habitabat in civitate, interfecit; et dedit eam in dotem filiae suae uxori Salomonis.</span>
	<span class="versiculo"><sup>17</sup> Aedificavit ergo Salomon Gazer et Bethoron inferiorem</span>
	<span class="versiculo"><sup>18</sup> et Baalath et Thamar in terra solitudinis</span>
	<span class="versiculo"><sup>19</sup> et omnes civitates horreorum, quae ad se pertinebant, et civitates curruum et civitates equorum et quodcumque ei placuit, ut aedificaret in Ierusalem et in Libano et in omni terra potestatis suae.</span>
	<span class="versiculo"><sup>20</sup> Universum populum, qui remanserat de Amorraeis et Hetthaeis et Pherezaeis et Hevaeis et Iebusaeis, qui non erant de filiis Israel,</span>
	<span class="versiculo"><sup>21</sup> horum filios, qui remanserant post eos in terra, quos scilicet non potuerant filii Israel exterminare, fecit Salomon tributarios usque in diem hanc.</span>
	<span class="versiculo"><sup>22</sup> De filiis autem Israel non constituit Salomon servire quemquam, sed erant viri bellatores et ministri eius et principes et pugnatores eius et praefecti curruum et equitum.</span>
	<span class="versiculo"><sup>23</sup> Erant autem principes eorum, qui super omnia opera Salomonis praepositi erant, quingenti quinquaginta; qui habebant subiectum populum et statutis operibus imperabant.</span>
	<span class="versiculo"><sup>24</sup> Filia autem pharaonis ascendit de civitate David in domum suam, quam aedificaverat ei; tunc aedificavit Mello.</span>
	<span class="versiculo"><sup>25</sup> Offerebat quoque Salomon tribus vicibus per annos singulos holocausta et pacificas victimas super altare, quod aedificaverat Domino, et adolebat coram Domino; perfectumque est templum.</span>
	<span class="versiculo"><sup>26</sup> Classem quoque fecit rex Salomon in Asiongaber, quae est iuxta Ailath in litore maris Rubri in terra Idumaea.</span>
	<span class="versiculo"><sup>27</sup> Misitque Hiram in classe illa servos suos viros nauticos gnaros maris cum servis Salomonis.</span>
	<span class="versiculo"><sup>28</sup> Qui, cum venissent in Ophir, sumptum inde aurum quadringentorum viginti talentorum detulerunt ad regem Salomonem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
