<div>
	<span class="capitulo">2</span>
	<span class="versiculo"><sup>1</sup> Super custodiam meam stabo
et consistam super speculam
et contemplabor, ut videam quid dicat mihi
et quid respondeat ad querelam meam.</span>
	<span class="versiculo"><sup>2</sup> Et respondit mihi Dominus et dixit:
&#x201c; Scribe visum
et explana eum super tabulas,
ut percurrat, qui legerit eum.</span>
	<span class="versiculo"><sup>3</sup> Quia adhuc visus ad tempus constitutum,
sed anhelat in finem et non mentietur;
si moram fecerit, exspecta illum,
quia veniens veniet et non tardabit.</span>
	<span class="versiculo"><sup>4</sup> Ecce languidus, in quo non est anima recta;
iustus autem in fide sua vivet &#x201d;.</span>
	<span class="versiculo"><sup>5</sup> Et profecto divitiae decipiunt virum superbum,
et non perveniet ad finem;
qui dilatat quasi infernus fauces suas
et ipse quasi mors et non adimpletur:
et congregat ad se omnes gentes
et coacervat ad se omnes populos.</span>
	<span class="versiculo"><sup>6</sup> Numquid non omnes isti super eum parabolam sument
et loquelam aenigmatum dicentes:
&#x201c; Vae ei, qui multiplicat non sua &#x2014; usquequo? C
et aggravat pignora super se! &#x201d;.</span>
	<span class="versiculo"><sup>7</sup> Numquid non repente consurgent, qui mordeant te,
et evigilabunt agitantes te,
et eris in rapinam eis?</span>
	<span class="versiculo"><sup>8</sup> Quia tu spoliasti gentes multas,
spoliabunt te omnes, qui reliqui fuerint de populis;
propter sanguinem hominum et oppressionem terrae,
civitatum et omnium habitantium in eis.</span>
	<span class="versiculo"><sup>9</sup> Vae, qui congregat lucrum iniustum in malum domui suae,
ut ponat in excelso nidum suum
et salvet se de manu mali!</span>
	<span class="versiculo"><sup>10</sup> Consilium cepisti in confusionem domui tuae
concidendi populos multos
et peccasti in animam tuam.</span>
	<span class="versiculo"><sup>11</sup> Quia lapis de pariete clamabit,
et trabes de contignatione respondebit ei.</span>
	<span class="versiculo"><sup>12</sup> Vae, qui aedificat civitatem in sanguinibus
et condit urbem in iniquitate!</span>
	<span class="versiculo"><sup>13</sup> Numquid non haec a Domino sunt exercituum,
ut laborent populi pro igne,
et gentes in vacuum fatigentur?</span>
	<span class="versiculo"><sup>14</sup> Quia replebitur terra cognitione gloriae Domini,
sicut aquae operiunt mare.</span>
	<span class="versiculo"><sup>15</sup> Vae, qui potum dat amico suo
mittens venenum suum et inebrians eum,
ut aspiciat nuditatem eius!</span>
	<span class="versiculo"><sup>16</sup> Repleris ignominia pro gloria;
bibe tu quoque et denudare!
Transibit ad te calix dexterae Domini,
et veniet ignominia super gloriam tuam.</span>
	<span class="versiculo"><sup>17</sup> Quia vastitas Libani operiet te,
et miseria animalium deterrebit te
propter sanguinem hominum et oppressionem terrae,
civitatum et omnium habitantium in eis.</span>
	<span class="versiculo"><sup>18</sup> Quid prodest sculptile,
quia sculpsit illud fictor suus;
conflatile et oraculum mendax,
quia speravit in figmento fictor eius, ut faceret simulacra muta?</span>
	<span class="versiculo"><sup>19</sup> Vae, qui dicit ligno: &#x201c; Expergiscere! &#x201d;, &#x201c; Surge! &#x201d; lapidi tacenti!
Numquid ipse docere poterit?
Ecce iste coopertus est auro et argento,
et omnis spiritus non est in visceribus eius.</span>
	<span class="versiculo"><sup>20</sup> Dominus autem in templo sancto suo; sileat a facie eius omnis terra.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_habacuc_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
