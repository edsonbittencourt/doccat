<div>
	<span class="capitulo">3</span>
	<span class="versiculo"><sup>1</sup> Oratio Habacuc prophetae.
Secundum melodiam lamentationum.</span>
	<span class="versiculo"><sup>2</sup> Domine, audivi auditionem tuam
et timui, Domine, opus tuum.
In medio annorum vivifica illud,
in medio annorum notum facies.
Cum iratus fueris, misericordiae recordaberis.</span>
	<span class="versiculo"><sup>3</sup> Deus a Theman veniet,
et Sanctus de monte Pharan. &#x2014; Selah.
Operit caelos gloria eius,
et laudis eius plena est terra.</span>
	<span class="versiculo"><sup>4</sup> Splendor eius ut lux erit,
radii ex manibus eius:
ibi abscondita est fortitudo eius.</span>
	<span class="versiculo"><sup>5</sup> Ante faciem eius ibit mors,
et egredietur pestis post pedes eius.</span>
	<span class="versiculo"><sup>6</sup> Stetit et concussit terram,
aspexit et dissolvit gentes.
Et contriti sunt montes saeculi,
incurvati sunt colles antiqui
ab itineribus aeternitatis eius.</span>
	<span class="versiculo"><sup>7</sup> In afflictione vidi tentoria Chusan;
turbantur pelles terrae Madian.</span>
	<span class="versiculo"><sup>8</sup> Numquid in fluminibus iratus es, Domine,
aut in fluminibus furor tuus
vel in mari indignatio tua?
Quia ascendes super equos tuos,
quadrigas tuas victrices.</span>
	<span class="versiculo"><sup>9</sup> Suscitans suscitabis arcum tuum,
sagittis replevisti pharetram tuam. &#x2014; Selah.
In fluvios scindes terram,</span>
	<span class="versiculo"><sup>10</sup> viderunt te et doluerunt montes.
Effuderunt aquas nubes,
dedit abyssus vocem suam,
in altum levavit manus suas.</span>
	<span class="versiculo"><sup>11</sup> Sol et luna steterunt in habitaculo suo,
prae luce sagittarum tuarum discedunt,
prae splendore fulgurantis hastae tuae.</span>
	<span class="versiculo"><sup>12</sup> In fremitu calcabis terram,
in furore conteres gentes.</span>
	<span class="versiculo"><sup>13</sup> Egressus es in salutem populi tui,
in salutem cum christo tuo.
Percussisti caput de domo impii,
denudasti fundamentum usque ad petram. &#x2014; Selah.</span>
	<span class="versiculo"><sup>14</sup> Confodisti iaculis tuis caput bellatorum eius,
venientium ut turbo ad dispergendum me;
exsultatio eorum, sicut eius, qui devorat pauperem in abscondito.</span>
	<span class="versiculo"><sup>15</sup> Viam fecisti in mari equis tuis,
in luto aquarum multarum.</span>
	<span class="versiculo"><sup>16</sup> Audivi, et conturbatus est venter meus,
ad vocem contremuerunt labia mea. Ingreditur putredo in ossibus meis, et subter me vacillant gressus mei.
Conquiescam in die tribulationis,
ut ascendat super populum, qui invadit nos.</span>
	<span class="versiculo"><sup>17</sup> Ficus enim non florebit,
et non erit fructus in vineis;
mentietur opus olivae,
et arva non afferent cibum;
abscissum est de ovili pecus,
et non est armentum in praesepibus.</span>
	<span class="versiculo"><sup>18</sup> Ego autem in Domino gaudebo
et exsultabo in Deo salvatore meo.</span>
	<span class="versiculo"><sup>19</sup> Dominus Deus fortitudo mea
et ponet pedes meos quasi cervorum et super excelsa mea deducet me.
Magistro chori. Ad sonitum chordarum.</span>
</div>
