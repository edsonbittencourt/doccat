<div>
	<span class="capitulo">1</span>
	<span class="versiculo"><sup>1</sup> Oraculum, quod vidit Habacuc propheta.</span>
	<span class="versiculo"><sup>2</sup> Usquequo, Domine, clamabo,
et non exaudis?
Vociferabor ad te: &#x201c; Violentia! &#x201d;,
et non salvas?</span>
	<span class="versiculo"><sup>3</sup> Quare ostendisti mihi iniquitatem
et malitiam vides?
Et vastitas et violentia est coram me,
et facta est contentio, et iurgium exoritur.</span>
	<span class="versiculo"><sup>4</sup> Propter hoc languet lex,
et non pervenit usque ad finem iudicium.
Quia impius praevalet adversus iustum,
propterea egreditur iudicium perversum.</span>
	<span class="versiculo"><sup>5</sup> &#x201c; Aspicite in gentibus et videte,
admiramini et obstupescite,
quia opus facio in diebus vestris,
quod nemo credet, cum narrabitur.</span>
	<span class="versiculo"><sup>6</sup> Quia ecce ego suscitabo Chaldaeos,
gentem amaram et velocem,
ambulantem super latitudinem terrae,
ut possideat tabernacula non sua.</span>
	<span class="versiculo"><sup>7</sup> Horribilis et terribilis est,
ex semetipsa iudicium eius
et maiestas eius egredietur.</span>
	<span class="versiculo"><sup>8</sup> Leviores pardis equi eius
et saeviores lupis deserti;
et accurrunt equites eius:
equites namque eius de longe venient,
volabunt quasi aquila
festinans ad comedendum.</span>
	<span class="versiculo"><sup>9</sup> Omnes, ut violentiam faciant, venient,
omnes facies eorum ventus urens;
et congregabunt quasi arenam captivos.</span>
	<span class="versiculo"><sup>10</sup> Et ipsa reges subsannabit,
tyrannis illudet;
ipsa super omnem munitionem ridebit
et comportabit aggerem et capiet eam.</span>
	<span class="versiculo"><sup>11</sup> Tunc ultra progrediens quasi ventus pertransibit
et constituet fortitudinem suam deum suum &#x201d;.</span>
	<span class="versiculo"><sup>12</sup> Numquid non tu a principio, Domine,
Deus meus, sanctus meus,
qui non morieris?
Domine, ad iudicium posuisti eam; petra mea, ad corripiendum fundasti eam.</span>
	<span class="versiculo"><sup>13</sup> Mundi sunt oculi tui, ne videas malum;
et respicere ad iniquitatem non poteris.
Quare respicis super inique agentes et taces, devorante impio iustiorem se?</span>
	<span class="versiculo"><sup>14</sup> Fecisti homines quasi pisces maris,
quasi reptile non habens principem super se.</span>
	<span class="versiculo"><sup>15</sup> Omnes in hamo sublevat,
trahit eos in sagena sua
et congregat in rete suo;
super hoc laetatur et exsultat.</span>
	<span class="versiculo"><sup>16</sup> Propterea immolat sagenae suae
et sacrificat reti suo,
quia in ipsis incrassata est portio eius,
et cibus eius pinguis.</span>
	<span class="versiculo"><sup>17</sup> Propter hoc ergo evaginabit gladium suum semper,
ut interficiat gentes sine misericordia?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_habacuc_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
