<div>
	<span class="capitulo">12</span>
	<span class="versiculo"><sup>1</sup> Septemque annorum erat Ioas, cum regnare coepisset.</span>
	<span class="versiculo"><sup>2</sup> Anno septimo Iehu regnavit Ioas; quadraginta annis regnavit in Ierusalem. Nomen matris eius Sebia de Bersabee.</span>
	<span class="versiculo"><sup>3</sup> Fecitque Ioas rectum coram Domino cunctis diebus, quibus docuit eum Ioiada sacerdos.</span>
	<span class="versiculo"><sup>4</sup> Verumtamen excelsa non abstulit; adhuc populus immolabat et adolebat in excelsis.</span>
	<span class="versiculo"><sup>5</sup> Dixitque Ioas ad sacerdotes: &#x201c; Omnem pecuniam sanctorum, quae illata fuerit in templum Domini a praetereuntibus, quae offertur pro pretio animae, et quam sponte et arbitrio cordis sui inferunt in templum Domini,</span>
	<span class="versiculo"><sup>6</sup> accipiant illam singuli sacerdotes a notis suis et instaurent sartatecta domus, si quid necessarium viderint instauratione &#x201d;.</span>
	<span class="versiculo"><sup>7</sup> Igitur usque ad vicesimum tertium annum regis Ioas non instauraverunt sacerdotes sartatecta templi.</span>
	<span class="versiculo"><sup>8</sup> Vocavitque rex Ioas Ioiada pontificem et sacerdotes dicens eis: &#x201c; Quare sartatecta non instauratis templi? Nolite ergo amplius accipere pecuniam a notis vestris, sed ad instaurationem templi reddite eam &#x201d;.</span>
	<span class="versiculo"><sup>9</sup> Acquieveruntque sacerdotes ultra non accipere pecuniam a populo nec instaurare sartatecta domus.</span>
	<span class="versiculo"><sup>10</sup> Et tulit Ioiada pontifex gazophylacium unum aperuitque foramen desuper et posuit illud iuxta altare ad dexteram ingredientium domum Domini; mittebantque in eo sacerdotes, qui custodiebant ostia, omnem pecuniam, quae deferebatur ad templum Domini.</span>
	<span class="versiculo"><sup>11</sup> Cumque viderent multam pecuniam esse in gazophylacio, ascendebat scriba regis et pontifex, colligebantque et numerabant pecuniam, quae inveniebatur in domo Domini,</span>
	<span class="versiculo"><sup>12</sup> et dabant eam iuxta numerum atque mensuram in manu opificum, qui operibus praepositi erant in domo Domini; ipsique impendebant eam in fabris lignorum et in structoribus, qui operabantur in domo Domini,</span>
	<span class="versiculo"><sup>13</sup> et in caementariis et in his, qui caedebant saxa, et ut emerent ligna et lapides de lapicidinis, ut instaurarentur sartatecta domus Domini, et pro universis, quae indigebant expensa ad muniendam domum.</span>
	<span class="versiculo"><sup>14</sup> Verumtamen non fiebant pelves argenteae templi Domini et cultri et paterae et tubae, omne vas aureum et argenteum, de pecunia, quae inferebatur in templum Domini;</span>
	<span class="versiculo"><sup>15</sup> opificibus enim dabatur, ut instauraretur templum Domini.</span>
	<span class="versiculo"><sup>16</sup> Et non fiebat ratio his hominibus, qui accipiebant pecuniam, ut distribuerent eam operariis; illi enim in fide agebant.</span>
	<span class="versiculo"><sup>17</sup> Pecuniam vero pro delicto et pecuniam pro peccatis non inferebatur in templum Domini, quia sacerdotum erat.</span>
	<span class="versiculo"><sup>18</sup> Tunc ascendit Hazael rex Syriae et pugnabat contra Geth; cepitque eam et direxit faciem suam, ut ascenderet in Ierusalem.</span>
	<span class="versiculo"><sup>19</sup> Quam ob rem tulit Ioas rex Iudae omnia sanctificata, quae consecraverant Iosaphat et Ioram et Ochozias patres eius reges Iudae, et quae ipse obtulerat, et universum aurum, quod inveniri potuit in thesauris templi Domini et in palatio regis, misitque Hazaeli regi Syriae; et recessit ab Ierusalem.</span>
	<span class="versiculo"><sup>20</sup> Reliqua autem gestorum Ioas et universa, quae fecit, nonne haec scripta sunt in libro annalium regum Iudae?</span>
	<span class="versiculo"><sup>21</sup> Surrexerunt autem servi eius et coniuraverunt inter se percusseruntque Ioas in domo Mello in descensu Sella.</span>
	<span class="versiculo"><sup>22</sup> Iozachar namque filius Semath et Iozabad filius Somer servi eius percusserunt eum, et mortuus est; et sepelierunt eum cum patribus suis in civitate David. Regnavitque Amasias filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
