<div>
	<span class="capitulo">22</span>
	<span class="versiculo"><sup>1</sup> Octo annorum erat Iosias, cum regnare coepisset, et triginta et uno anno regnavit in Ierusalem. Nomen matris eius Idida filia Adaia de Bascath.</span>
	<span class="versiculo"><sup>2</sup> Fecitque, quod placitum erat coram Domino, et ambulavit per omnes vias David patris sui; non declinavit ad dexteram sive ad sinistram.</span>
	<span class="versiculo"><sup>3</sup> Anno autem octavo decimo regis Iosiae misit rex Saphan filium Eseliae filii Mesullam scribam ad templum Domini dicens ei:</span>
	<span class="versiculo"><sup>4</sup> &#x201c; Vade ad Helciam sacerdotem magnum, ut effundatur pecunia, quae illata est in templum Domini, quam collegerunt ianitores a populo,</span>
	<span class="versiculo"><sup>5</sup> deturque opificibus praepositis in domo Domini, qui et distribuent eam his, qui operantur in templo Domini ad instauranda sartatecta templi,</span>
	<span class="versiculo"><sup>6</sup> tignariis videlicet et caementariis et his, qui interrupta componunt, et ut emantur ligna et lapides de lapicidinis ad instaurandum templum.</span>
	<span class="versiculo"><sup>7</sup> Verumtamen non supputetur eis argentum, quod accipiunt, quia in potestate habent et in fide &#x201d;.</span>
	<span class="versiculo"><sup>8</sup> Dixit autem Helcias pontifex ad Saphan scribam: &#x201c; Librum legis repperi in domo Domini! &#x201d;. Deditque Helcias volumen Saphan, qui et legit illud.</span>
	<span class="versiculo"><sup>9</sup> Venit quoque Saphan scriba ad regem et renuntiavit ei, quod praeceperat, et ait: &#x201c; Effuderunt servi tui pecuniam, quae reperta est in domo, et dederunt opificibus praefectis operum templi Domini &#x201d;.</span>
	<span class="versiculo"><sup>10</sup> Narravitque Saphan scriba regi dicens: &#x201c; Librum dedit mihi Helcias sacerdos &#x201d;.
Quem cum legisset Saphan coram rege,</span>
	<span class="versiculo"><sup>11</sup> et audisset rex verba libri legis, scidit vestimenta sua</span>
	<span class="versiculo"><sup>12</sup> et praecepit Helciae sacerdoti et Ahicam filio Saphan et Achobor filio Micha et Saphan scribae et Asaiae servo regis dicens:</span>
	<span class="versiculo"><sup>13</sup> &#x201c; Ite et consulite Dominum super me et super populo et super omni Iuda de verbis voluminis istius, quod inventum est; magna enim ira Domini succensa est contra nos, quia non audierunt patres nostri verba libri huius, ut facerent omne, quod scriptum est nobis &#x201d;.</span>
	<span class="versiculo"><sup>14</sup> Ierunt itaque Helcias sacerdos et Ahicam et Achobor et Saphan et Asaia ad Holdam propheten uxorem Sellum filii Thecuae filii Haraas custodis vestium, quae habitabat in Ierusalem in secunda, locutique sunt ad eam,</span>
	<span class="versiculo"><sup>15</sup> et illa respondit eis: &#x201c; Haec dicit Dominus, Deus Israel: Dicite viro, qui misit vos ad me:</span>
	<span class="versiculo"><sup>16</sup> Haec dicit Dominus: Ecce ego adducam mala super locum hunc et super habitatores eius omnia verba libri, quae legit rex Iudae,</span>
	<span class="versiculo"><sup>17</sup> quia dereliquerunt me et sacrificaverunt diis alienis irritantes me in cunctis operibus manuum suarum; et succendetur indignatio mea in loco hoc et non exstinguetur.</span>
	<span class="versiculo"><sup>18</sup> Regi autem Iudae, qui misit vos, ut consuleretis Dominum, sic dicetis: Haec dicit Dominus, Deus Israel: Pro eo quod audisti verba voluminis,</span>
	<span class="versiculo"><sup>19</sup> et perterritum est cor tuum, et humiliatus es coram Domino, auditis sermonibus contra locum istum et habitatores eius, quo videlicet fierent in stuporem et in maledictum, et scidisti vestimenta tua et flevisti coram me, et ego audivi, ait Dominus;</span>
	<span class="versiculo"><sup>20</sup> idcirco colligam te ad patres tuos, et colligeris ad sepulcrum tuum in pace, ut non videant oculi tui omnia mala, quae inducturus sum super locum istum &#x201d;. Et renuntiaverunt regi, quod dixerat.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
