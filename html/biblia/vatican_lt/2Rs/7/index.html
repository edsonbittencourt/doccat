<div>
	<span class="capitulo">7</span>
	<span class="versiculo"><sup>1</sup> Dixit autem Eliseus: &#x201c; Audite verbum Domini. Haec dicit Dominus: In tempore hoc cras modius similae uno statere erit, et duo modii hordei statere uno in porta Samariae &#x201d;.</span>
	<span class="versiculo"><sup>2</sup> Respondens dux, super cuius manum rex incumbebat, homini Dei ait: &#x201c; Si Dominus fecerit etiam cataractas in caelo, numquid poterit esse, quod loqueris? &#x201d;. Qui ait: &#x201c; Videbis oculis tuis et inde non comedes &#x201d;.</span>
	<span class="versiculo"><sup>3</sup> Quattuor ergo viri erant leprosi iuxta introitum portae; qui dixerunt ad invicem: &#x201c; Quid hic esse volumus, donec moriamur?</span>
	<span class="versiculo"><sup>4</sup> Sive ingredi voluerimus civitatem, fame moriemur; sive manserimus hic, moriendum nobis est. Venite igitur, et transfugiamus ad castra Syriae. Si pepercerint nobis, vivemus; si autem occidere voluerint, nihilominus moriemur &#x201d;.</span>
	<span class="versiculo"><sup>5</sup> Surrexerunt igitur vesperi, ut venirent ad castra Syriae. Cumque venissent ad principium castrorum Syriae, nullum ibidem reppererunt.</span>
	<span class="versiculo"><sup>6</sup> Siquidem Dominus sonitum audiri fecerat in castris Syriae curruum et equorum et exercitus plurimi; dixeruntque ad invicem: &#x201c; Ecce mercede conduxit adversum nos rex Israel reges Hetthaeorum et Aegyptiorum, ut venirent contra nos &#x201d;.</span>
	<span class="versiculo"><sup>7</sup> Surrexerunt ergo et fugerunt in tenebris et dereliquerunt tentoria sua et equos et asinos, castra, sicut erant; fugeruntque animas tantum suas salvare cupientes.</span>
	<span class="versiculo"><sup>8</sup> Igitur cum venissent leprosi illi ad principium castrorum, ingressi sunt unum tabernaculum et comederunt et biberunt; tuleruntque inde argentum et aurum et vestes et abierunt et absconderunt. Et rursum reversi sunt ad aliud tabernaculum, et inde similiter auferentes absconderunt.</span>
	<span class="versiculo"><sup>9</sup> Dixeruntque ad invicem: &#x201c; Non recte facimus; haec enim dies boni nuntii est, et nos tacemus. Si noluerimus nuntiare usque mane, sceleris arguemur; venite, eamus et nuntiemus in aula regis &#x201d;.</span>
	<span class="versiculo"><sup>10</sup> Cumque venissent, vocaverunt portarios civitatis et narraverunt eis dicentes: &#x201c; Ivimus ad castra Syriae et nullum ibidem repperimus hominum nisi equos et asinos alligatos et tentoria, sicut erant &#x201d;.</span>
	<span class="versiculo"><sup>11</sup> Clamaverunt ergo portarii et nuntiaverunt in palatio regis intrinsecus.</span>
	<span class="versiculo"><sup>12</sup> Qui surrexit nocte et ait ad servos suos: &#x201c; Dico vobis quid fecerint nobis Syri. Sciunt quia fame laboramus, et idcirco egressi sunt de castris et latitant in agris dicentes: &#x201c;Cum egressi fuerint de civitate, capiemus eos viventes, et tunc civitatem ingredi poterimus&#x201d; &#x201d;.</span>
	<span class="versiculo"><sup>13</sup> Respondit autem unus servorum eius: &#x201c; Tollamus quinque equos, qui remanserunt in urbe; fiant sicut universa multitudo Israel, quae consumpta est; mittamus ergo et videamus &#x201d;.</span>
	<span class="versiculo"><sup>14</sup> Adduxerunt ergo duos currus cum equis, misitque rex post exercitum Syrorum dicens: &#x201c; Ite et videte &#x201d;.</span>
	<span class="versiculo"><sup>15</sup> Qui abierunt post eos usque ad Iordanem; ecce autem omnis via plena erat vestibus et vasis, quae proiecerant Syri, cum turbarentur. Reversique nuntii indicaverunt regi.</span>
	<span class="versiculo"><sup>16</sup> Et egressus populus diripuit castra Syriae; factusque est modius similae statere uno, et duo modii hordei statere uno iuxta verbum Domini.</span>
	<span class="versiculo"><sup>17</sup> Porro rex ducem illum, in cuius manu incumbebat, constituit ad portam; quem conculcavit turba in introitu, et mortuus est iuxta quod locutus fuerat vir Dei, quando descenderat rex ad eum.</span>
	<span class="versiculo"><sup>18</sup> Factumque est secundum sermonem viri Dei, quem dixerat regi, quando ait: &#x201c; Duo modii hordei statere uno erunt, et modius similae statere uno hoc eodem tempore cras in porta Samariae &#x201d;;</span>
	<span class="versiculo"><sup>19</sup> quando responderat dux ille viro Dei et dixerat: &#x201c; Etiamsi Dominus fecerit cataractas in caelo, numquid fieri poterit, quod loqueris? &#x201d;, et dixerat ei: &#x201c; Videbis oculis tuis et inde non comedes &#x201d;.</span>
	<span class="versiculo"><sup>20</sup> Evenit ergo ei, sicut praedictum erat, et conculcavit eum populus in porta, et mortuus est.</span>
</div>
