<div>
	<span class="capitulo">20</span>
	<span class="versiculo"><sup>1</sup> In diebus illis aegrotavit Ezechias usque ad mortem. Et venit ad eum Isaias filius Amos prophetes dixitque ei: &#x201c; Haec dicit Dominus: Dispone domui tuae, morieris enim et non vives &#x201d;.</span>
	<span class="versiculo"><sup>2</sup> Qui convertit faciem suam ad parietem et oravit Dominum dicens:</span>
	<span class="versiculo"><sup>3</sup> &#x201c; Obsecro, Domine, memento quomodo ambulaverim coram te in veritate et in corde perfecto et, quod placitum est coram te, fecerim &#x201d;. Flevit itaque Ezechias fletu magno.</span>
	<span class="versiculo"><sup>4</sup> Et antequam egrederetur Isaias mediam partem atrii, factus est sermo Domini ad eum dicens:</span>
	<span class="versiculo"><sup>5</sup> &#x201c; Revertere et dic Ezechiae duci populi mei: Haec dicit Dominus, Deus David patris tui: Audivi orationem tuam, vidi lacrimam tuam, et ecce sano te; die tertio ascendes templum Domini.</span>
	<span class="versiculo"><sup>6</sup> Et addam diebus tuis quindecim annos; sed et de manu regis Assyriorum liberabo te et civitatem hanc et protegam urbem istam propter me et propter David servum meum &#x201d;.</span>
	<span class="versiculo"><sup>7</sup> Dixitque Isaias: &#x201c; Afferte massam ficorum &#x201d;. Quam cum attulissent et posuissent super ulcus eius, curatus est.</span>
	<span class="versiculo"><sup>8</sup> Dixit autem Ezechias ad Isaiam: &#x201c; Quod erit signum quia Dominus me sanabit et quia ascensurus sum die tertio templum Domini? &#x201d;.</span>
	<span class="versiculo"><sup>9</sup> Cui ait Isaias: &#x201c; Hoc erit tibi signum a Domino quod facturus sit Dominus sermonem, quem locutus est: Vis ut accedat umbra decem gradibus, an ut revertatur totidem gradibus? &#x201d;.</span>
	<span class="versiculo"><sup>10</sup> Et ait Ezechias: &#x201c; Facile est umbram descendere decem gradibus, nec hoc volo ut fiat, sed ut revertatur retrorsum decem gradibus &#x201d;.</span>
	<span class="versiculo"><sup>11</sup> Invocavit itaque Isaias propheta Dominum; et reduxit umbram per gradus, quibus iam descenderat in gradibus Achaz, retrorsum decem gradibus.</span>
	<span class="versiculo"><sup>12</sup> In tempore illo misit Merodachbaladan filius Baladan rex Babyloniorum litteras et munera ad Ezechiam; audierat enim quod aegrotasset Ezechias.</span>
	<span class="versiculo"><sup>13</sup> Laetatus est autem in adventu eorum Ezechias et ostendit eis totam domum thesauri sui, argentum et aurum et aromata et oleum optimum et domum vasorum suorum et omnia, quae inventa sunt in thesauris suis: non fuit, quod non monstraret eis Ezechias in domo sua et in omni potestate sua.</span>
	<span class="versiculo"><sup>14</sup> Venit autem Isaias propheta ad regem Ezechiam dixitque ei: &#x201c; Quid dixerunt viri isti et unde venerunt ad te? &#x201d;. Cui ait Ezechias: &#x201c; De terra longinqua venerunt, de Babylone &#x201d;.</span>
	<span class="versiculo"><sup>15</sup> At ille respondit: &#x201c; Quid viderunt in domo tua? &#x201d;. Ait Ezechias: &#x201c; Omnia, quae sunt in domo mea viderunt; nihil est, quod non monstraverim eis in thesauris meis &#x201d;.</span>
	<span class="versiculo"><sup>16</sup> Dixit itaque Isaias Ezechiae: &#x201c; Audi sermonem Domini:</span>
	<span class="versiculo"><sup>17</sup> Ecce dies venient, et auferentur omnia, quae sunt in domo tua, et quae condiderunt patres tui usque in diem hanc, in Babylone; non remanebit quidquam, ait Dominus.</span>
	<span class="versiculo"><sup>18</sup> Sed et de filiis tuis, qui egredientur ex te, quos generabis, tollentur et erunt eunuchi in palatio regis Babylonis &#x201d;.</span>
	<span class="versiculo"><sup>19</sup> Dixit Ezechias ad Isaiam: &#x201c; Bonus sermo Domini, quem locutus es &#x201d;. Et ait: &#x201c; Nonne erit pax et securitas in diebus meis? &#x201d;.</span>
	<span class="versiculo"><sup>20</sup> Reliqua autem gestorum Ezechiae et omnis fortitudo eius, et quomodo fecerit piscinam et aquae ductum et introduxerit aquas in civitatem, nonne haec scripta sunt in libro annalium regum Iudae?</span>
	<span class="versiculo"><sup>21</sup> Dormivitque Ezechias cum patribus suis; et regnavit Manasses filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
