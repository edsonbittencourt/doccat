<div>
	<span class="capitulo">9</span>
	<span class="versiculo"><sup>1</sup> Eliseus autem prophetes vocavit unum de filiis prophetarum et ait illi: &#x201c; Accinge lumbos tuos et tolle lenticulam olei hanc in manu tua et vade in Ramoth Galaad.</span>
	<span class="versiculo"><sup>2</sup> Cumque veneris illuc, videbis Iehu filium Iosaphat filii Namsi et ingressus suscitabis eum de medio fratrum suorum et introduces interius cubiculum.</span>
	<span class="versiculo"><sup>3</sup> Tenensque lenticulam olei fundes super caput eius et dices: &#x201c; Haec dicit Dominus: Unxi te regem super Israel &#x201d;. Aperiesque ostium et fugies et non ibi subsistes &#x201d;.</span>
	<span class="versiculo"><sup>4</sup> Abiit ergo adulescens puer prophetae Ramoth Galaad</span>
	<span class="versiculo"><sup>5</sup> et ingressus est. Ecce autem principes exercitus sedebant, et ait: &#x201c; Verbum mihi ad te, princeps &#x201d;. Dixitque Iehu: &#x201c; Ad quem ex omnibus nobis? &#x201d;. At ille dixit: &#x201c; Ad te, o princeps &#x201d;.</span>
	<span class="versiculo"><sup>6</sup> Et surrexit et ingressus est cubiculum. At ille fudit oleum super caput eius et ait: &#x201c; Haec dicit Dominus, Deus Israel: Unxi te regem super populum Domini, super Israel.</span>
	<span class="versiculo"><sup>7</sup> Percuties domum Achab domini tui, ut ulciscar sanguinem servorum meorum prophetarum et sanguinem omnium servorum Domini de manu Iezabel.</span>
	<span class="versiculo"><sup>8</sup> Perdamque omnem domum Achab et interficiam de Achab quidquid masculini sexus et impuberem et puberem in Israel.</span>
	<span class="versiculo"><sup>9</sup> Et dabo domum Achab sicut domum Ieroboam filii Nabat et sicut domum Baasa filii Ahiae.</span>
	<span class="versiculo"><sup>10</sup> Iezabel quoque comedent canes in agro Iezrahel, nec erit qui sepeliat eam &#x201d;. Aperuitque ostium et fugit.</span>
	<span class="versiculo"><sup>11</sup> Iehu autem egressus est ad servos domini sui, qui dixerunt ei: &#x201c; Rectene sunt omnia? Quid venit insanus iste ad te? &#x201d;. Qui ait eis: &#x201c; Nostis hominem et loquelam eius &#x201d;.</span>
	<span class="versiculo"><sup>12</sup> At illi responderunt: &#x201c; Mendacium! Narra nobis! &#x201d;. Qui ait eis: &#x201c; Haec et haec locutus est mihi dicens: &#x201c;Haec dicit Dominus: Unxi te regem super Israel&#x201d; &#x201d;.</span>
	<span class="versiculo"><sup>13</sup> Festinaverunt itaque et unusquisque tollens pallium suum posuerunt sub pedibus eius super structuram graduum et cecinerunt tuba atque dixerunt: &#x201c; Regnavit Iehu! &#x201d;.</span>
	<span class="versiculo"><sup>14</sup> Coniuravit ergo Iehu filius Iosaphat filii Namsi contra Ioram. Porro Ioram defenderat Ramoth Galaad ipse et omnis Israel contra Hazael regem Syriae</span>
	<span class="versiculo"><sup>15</sup> et reversus fuerat, ut curaretur in Iezrahel propter vulnera, quia percusserant eum Syri proeliantem contra Hazael regem Syriae. Dixitque Iehu: &#x201c; Si placet vobis, nemo egrediatur profugus de civitate, ne vadat et nuntiet in Iezrahel &#x201d;.</span>
	<span class="versiculo"><sup>16</sup> Et ascendit et profectus est in Iezrahel; Ioram enim aegrotabat ibi, et Ochozias rex Iudae descenderat ad visitandum Ioram.</span>
	<span class="versiculo"><sup>17</sup> Igitur speculator, qui stabat super turrim Iezrahel, vidit globum Iehu venientis et ait: &#x201c; Video ego globum &#x201d;. Dixitque Ioram: &#x201c; Tolle equitem et mitte in occursum eorum, et dicat vadens: &#x201c;Rectene sunt omnia?&#x201d; &#x201d;.</span>
	<span class="versiculo"><sup>18</sup> Abiit igitur, qui ascenderat equum in occursum eius, et ait: &#x201c; Haec dicit rex: Pacatane sunt omnia? &#x201d;. Dixitque ei Iehu: &#x201c; Quid tibi et paci? Transi et sequere me &#x201d;. Nuntiavit quoque speculator dicens: &#x201c; Venit nuntius ad eos et non revertitur &#x201d;.</span>
	<span class="versiculo"><sup>19</sup> Misit etiam equitem secundum; venitque ad eos et ait: &#x201c; Haec dicit rex: Num pax est? &#x201d;. Et ait Iehu: &#x201c; Quid tibi et paci? Transi et sequere me &#x201d;.</span>
	<span class="versiculo"><sup>20</sup> Nuntiavit autem speculator dicens: &#x201c; Venit usque ad eos et non revertitur. Est autem incessus quasi incessus Iehu filii Namsi; praeceps enim graditur &#x201d;.</span>
	<span class="versiculo"><sup>21</sup> Et ait Ioram: &#x201c; Iunge currum! &#x201d;. Iunxeruntque currum eius, et egressus est Ioram rex Israel et Ochozias rex Iudae singuli in curribus suis. Egressique sunt in occursum Iehu et invenerunt eum in agro Naboth Iezrahelitis.</span>
	<span class="versiculo"><sup>22</sup> Cumque vidisset Ioram Iehu, dixit: &#x201c; Estne pax, Iehu? &#x201d;. At ille respondit: &#x201c; Quae pax? Adhuc fornicationes Iezabel matris tuae et veneficia eius multa vigent! &#x201d;.</span>
	<span class="versiculo"><sup>23</sup> Convertit autem Ioram manum suam et fugiens ait ad Ochoziam: &#x201c; Insidiae, Ochozia! &#x201d;.</span>
	<span class="versiculo"><sup>24</sup> Porro Iehu tetendit arcum manu et percussit Ioram inter scapulas. Et egressa est sagitta per cor eius; statimque corruit in curru suo.</span>
	<span class="versiculo"><sup>25</sup> Dixitque Iehu ad Badacer ducem: &#x201c; Tolle, proice eum in agro Naboth Iezrahelitae! Memento enim: ego et tu eramus cum his, qui vectabantur gemini post Achab patrem huius, quando Dominus onus hoc levavit super eum dicens:</span>
	<span class="versiculo"><sup>26</sup> &#x201c;Pro sanguine Naboth et pro sanguine filiorum eius, quem vidi heri, ait Dominus, reddam tibi in agro isto, dicit Dominus&#x201d;. Nunc igitur tolle, proice eum in agro iuxta verbum Domini &#x201d;.</span>
	<span class="versiculo"><sup>27</sup> Ochozias autem rex Iudae videns hoc fugit per viam Bethgan; persecutusque est eum Iehu et ait: &#x201c; Etiam hunc percutite! &#x201d;. Et percusserunt eum in curru suo in ascensu Gaver, qui est iuxta Ieblaam. Qui fugit in Mageddo et mortuus est ibi.</span>
	<span class="versiculo"><sup>28</sup> Et imposuerunt eum servi eius super currum suum et tulerunt Ierusalem sepelieruntque in sepulcro cum patribus suis in civitate David.</span>
	<span class="versiculo"><sup>29</sup> Anno undecimo Ioram filii Achab regnavit Ochozias super Iudam.</span>
	<span class="versiculo"><sup>30</sup> Venit Iehu Iezrahel. Porro Iezabel, introitu eius audito, depinxit oculos suos stibio et ornavit caput suum et respexit per fenestram 31 ingredientem Iehu per portam et ait: &#x201c; Numquid pax esse potest Zamri, qui interfecit dominum suum? &#x201d;.</span>
	<span class="versiculo"><sup>32</sup> Levavitque Iehu faciem suam ad fenestram et ait: &#x201c; Quis est mecum, quisnam? &#x201d;. Et inclinaverunt se ad eum duo vel tres eunuchi.</span>
	<span class="versiculo"><sup>33</sup> At ille dixit eis: &#x201c; Praecipitate eam deorsum! &#x201d;. Et praecipitaverunt eam; aspersusque est sanguine paries et equi, qui conculcaverunt eam.</span>
	<span class="versiculo"><sup>34</sup> Cumque ingressus esset, ut comederet biberetque, ait: &#x201c; Ite, videte maledictam illam et sepelite eam, quia filia regis est &#x201d;.</span>
	<span class="versiculo"><sup>35</sup> Cumque issent, ut sepelirent eam, non invenerunt nisi calvariam et pedes et summas manus.</span>
	<span class="versiculo"><sup>36</sup> Reversique nuntiaverunt ei. Et ait Iehu: &#x201c; Sermo Domini est, quem locutus est per servum suum Eliam Thesbiten dicens: In agro Iezrahel comedent canes carnes Iezabel;</span>
	<span class="versiculo"><sup>37</sup> et erit cadaver Iezabel sicut stercus super faciem terrae in agro Iezrahel, ita ut non dicatur: &#x201c;Haeccine est illa Iezabel&#x201d; &#x201d;.</span>
</div>
