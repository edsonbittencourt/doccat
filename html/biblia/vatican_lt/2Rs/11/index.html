<div>
	<span class="capitulo">11</span>
	<span class="versiculo"><sup>1</sup> Athalia vero mater Ochoziae videns mortuum filium suum surrexit et interfecit omne semen regium.</span>
	<span class="versiculo"><sup>2</sup> Tollens autem Iosaba filia regis Ioram soror Ochoziae Ioas filium Ochoziae furata est eum de medio filiorum regis, qui interficiebantur, et nutricem eius in cubiculo lectulorum, et absconderunt eum a facie Athaliae, ut non interficeretur.</span>
	<span class="versiculo"><sup>3</sup> Eratque cum ea in domo Domini clam sex annis; porro Athalia regnavit super terram.</span>
	<span class="versiculo"><sup>4</sup> Anno autem septimo misit Ioiada et assumens centuriones Carum et cursorum introduxit ad se in templum Domini pepigitque cum eis foedus; et adiurans eos in domo Domini ostendit eis filium regis</span>
	<span class="versiculo"><sup>5</sup> et praecepit illis dicens: &#x201c; Hoc est, quod facere debetis: tertia pars vestrum introeat sabbato et observet excubitum domus regis;</span>
	<span class="versiculo"><sup>6</sup> tertia autem pars ad portam Sur, et tertia pars sit ad portam, quae est post habitaculum cursorum, et custodietis excubitum domus per vices.</span>
	<span class="versiculo"><sup>7</sup> Duae vero partes e vobis omnes egredientes sabbato custodiant excubias domus Domini circum regem.</span>
	<span class="versiculo"><sup>8</sup> Et vallabitis eum habentes arma in manibus vestris; si quis autem ingressus fuerit saeptum templi, interficiatur; eritisque cum rege introeunte et egrediente.</span>
	<span class="versiculo"><sup>9</sup> Et fecerunt centuriones iuxta omnia, quae praeceperat eis Ioiada sacerdos, et assumentes singuli viros suos, qui ingrediebantur sabbato, cum his, qui egrediebantur sabbato, venerunt ad Ioiada sacerdotem.</span>
	<span class="versiculo"><sup>10</sup> Qui dedit centurionibus hastas et peltas regis David, quae erant in domo Domini.</span>
	<span class="versiculo"><sup>11</sup> Et steterunt cursores singuli habentes arma in manu sua a parte templi dextera usque ad partem templi sinistram contra altare et aedem circum regem.</span>
	<span class="versiculo"><sup>12</sup> Produxitque filium regis et dedit ei diadema et testimonium; feceruntque eum regem et unxerunt et plaudentes manu dixerunt: &#x201c; Vivat rex! &#x201d;.</span>
	<span class="versiculo"><sup>13</sup> Audivit autem Athalia vocem populi et ingressa ad turbas in templum Domini</span>
	<span class="versiculo"><sup>14</sup> vidit regem stantem super tribunal iuxta morem et principes et tubas prope eum omnemque populum terrae laetantem et canentem tubis; et scidit vestimenta sua clamavitque: &#x201c; Coniuratio, coniuratio! &#x201d;.</span>
	<span class="versiculo"><sup>15</sup> Praecepit autem Ioiada sacerdos centurionibus, qui erant super exercitum, et ait eis: &#x201c; Educite eam extra consaepta templi, et, quicumque secutus eam fuerit, feriatur gladio &#x201d;. Dixerat enim sacerdos: &#x201c; Non occidatur in templo Domini &#x201d;.</span>
	<span class="versiculo"><sup>16</sup> Imposueruntque ei manus et impegerunt eam per viam introitus Equorum in palatium, et interfecta est ibi.</span>
	<span class="versiculo"><sup>17</sup> Pepigit igitur Ioiada foedus inter Dominum et inter regem et inter populum, ut esset populus Domini, et inter regem et populum.</span>
	<span class="versiculo"><sup>18</sup> Ingressusque est omnis populus terrae templum Baal, et destruxerunt illud et aras eius et imagines contriverunt valide; Matthan quoque sacerdotem Baal occiderunt coram altaribus.
Et posuit sacerdos custodias in domo Domini</span>
	<span class="versiculo"><sup>19</sup> tulitque centuriones et Cares et cursores et omnem populum terrae; deduxeruntque regem de domo Domini. Et venerunt per viam portae Cursorum in palatium, et sedit super thronum regum.</span>
	<span class="versiculo"><sup>20</sup> Laetatusque est omnis populus terrae, et civitas conquievit; Athalia autem occisa est gladio in domo regis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
