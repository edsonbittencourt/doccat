<div>
	<span class="capitulo">1</span>
	<span class="versiculo"><sup>1</sup> Praevaricatus est autem Moab in Israel, postquam mortuus est Achab.</span>
	<span class="versiculo"><sup>2</sup> Ceciditque Ochozias per cancellos cenaculi sui, quod habebat in Samaria, et aegrotavit; misitque nuntios dicens ad eos: &#x201c; Ite, consulite Beelzebub deum Accaron, utrum vivere queam de infirmitate mea hac &#x201d;.</span>
	<span class="versiculo"><sup>3</sup> Angelus autem Domini locutus est ad Eliam Thesbiten: &#x201c; Surge, ascende in occursum nuntiorum regis Samariae et dices ad eos: Numquid non est Deus in Israel, ut eatis ad consulendum Beelzebub deum Accaron?</span>
	<span class="versiculo"><sup>4</sup> Quam ob rem haec dicit Dominus: De lectulo, super quem ascendisti, non descendes, sed morte morieris &#x201d;. Et abiit Elias.</span>
	<span class="versiculo"><sup>5</sup> Reversique sunt nuntii ad Ochoziam, qui dixit eis: &#x201c; Quare reversi estis? &#x201d;.</span>
	<span class="versiculo"><sup>6</sup> At illi responderunt ei: &#x201c; Vir occurrit nobis et dixit ad nos: &#x201c;Ite, revertimini ad regem, qui misit vos, et dicetis ei: Haec dicit Dominus: Numquid, quia non est Deus in Israel, mittis, ut consulatur Beelzebub deus Accaron? Idcirco de lectulo, super quem ascendisti, non descendes, sed morte morieris&#x201d; &#x201d;.</span>
	<span class="versiculo"><sup>7</sup> Qui dixit eis: &#x201c; Cuius figurae et habitus vir erat, qui occurrit vobis et locutus est verba haec? &#x201d;.</span>
	<span class="versiculo"><sup>8</sup> At illi dixerunt: &#x201c; Vir in veste pilosa et zona pellicea accinctis renibus &#x201d;. Qui ait: &#x201c; Elias Thesbites est &#x201d;.</span>
	<span class="versiculo"><sup>9</sup> Misitque ad eum quinquagenarium principem et quinquaginta, qui erant sub eo; qui ascendit ad eum sedentique in vertice montis ait: &#x201c; Homo Dei, rex praecepit, ut descendas &#x201d;.</span>
	<span class="versiculo"><sup>10</sup> Respondensque Elias dixit quinquagenario: &#x201c; Si homo Dei sum, descendat ignis e caelo et devoret te et quinquaginta tuos &#x201d;. Descendit itaque ignis e caelo et devoravit eum et quinquaginta, qui erant cum eo.</span>
	<span class="versiculo"><sup>11</sup> Rursum misit ad eum principem quinquagenarium alterum et quinquaginta cum eo; qui locutus est illi: &#x201c; Homo Dei, haec dicit rex: &#x201c;Festina, descende!&#x201d; &#x201d;.</span>
	<span class="versiculo"><sup>12</sup> Respondens Elias ait illis: &#x201c; Si homo Dei ego sum, descendat ignis e caelo et devoret te et quinquaginta tuos &#x201d;. Descendit ergo ignis Dei e caelo et devoravit illum et quinquaginta eius.</span>
	<span class="versiculo"><sup>13</sup> Iterum misit principem quinquagenarium tertium et quinquaginta, qui erant cum eo; qui cum venisset, curvavit genua contra Eliam et precatus est eum et ait: &#x201c; Homo Dei, noli despicere animam meam et animam servorum tuorum, qui mecum sunt.</span>
	<span class="versiculo"><sup>14</sup> Ecce descendit ignis de caelo et devoravit duos principes quinquagenarios primos et quinquagenos, qui cum eis erant; sed nunc obsecro, ut miserearis animae meae &#x201d;.</span>
	<span class="versiculo"><sup>15</sup> Locutus est autem angelus Domini ad Eliam dicens: &#x201c; Descende cum eo, ne timeas &#x201d;. Surrexit igitur et descendit cum eo ad regem</span>
	<span class="versiculo"><sup>16</sup> et locutus est ei: &#x201c; Haec dicit Dominus: Quia misisti nuntios ad consulendum Beelzebub deum Accaron, quasi non esset Deus in Israel, a quo posses interrogare sermonem, ideo de lectulo, super quem ascendisti, non descendes, sed morte morieris &#x201d;.</span>
	<span class="versiculo"><sup>17</sup> Mortuus est ergo iuxta sermonem Domini, quem locutus est Elias. Et regnavit Ioram frater eius pro eo anno secundo Ioram filii Iosaphat regis Iudae; non enim habebat filium.</span>
	<span class="versiculo"><sup>18</sup> Reliqua autem gestorum Ochoziae, quae operatus est, nonne haec scripta sunt in libro annalium regum Israel?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
