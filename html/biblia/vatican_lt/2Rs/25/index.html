<div>
	<span class="capitulo">25</span>
	<span class="versiculo"><sup>1</sup> Factum est autem anno nono regni eius, mense decimo, decima die mensis venit Nabuchodonosor rex Babylonis ipse et omnis exercitus eius in Ierusalem; et circumdederunt eam et exstruxerunt in circuitu eius munitiones.</span>
	<span class="versiculo"><sup>2</sup> Et clausa est civitas atque vallata usque ad undecimum annum regis Sedeciae.</span>
	<span class="versiculo"><sup>3</sup> Nona die mensis quarti praevaluit fames in civitate, nec erat panis populo terrae.</span>
	<span class="versiculo"><sup>4</sup> Et interrupta est civitas, et omnes viri bellatores fugerunt exieruntque de civitate nocte per viam portae, quae est inter duplicem murum ad hortum regis, obsidentibus Chaldaeis in circuitu civitatem. Abierunt itaque per viam, quae ducit ad Arabam.</span>
	<span class="versiculo"><sup>5</sup> Et persecutus est exercitus Chaldaeorum regem comprehenditque eum in planitie Iericho, et omnis exercitus eius dispersus est et reliquit eum.</span>
	<span class="versiculo"><sup>6</sup> Apprehensum ergo regem duxerunt ad regem Babylonis in Rebla, qui locutus est cum eo iudicium.</span>
	<span class="versiculo"><sup>7</sup> Filios autem Sedeciae occidit coram eo et oculos eius effodit vinxitque eum catenis aereis et adduxit in Babylonem.</span>
	<span class="versiculo"><sup>8</sup> Mense quinto septima die mensis, ipse est annus nonus decimus regis Babylonis, venit Nabuzardan princeps satellitum servus regis Babylonis Ierusalem</span>
	<span class="versiculo"><sup>9</sup> et succendit domum Domini et domum regis et omnes domos Ierusalem; omnemque domum combussit igne.</span>
	<span class="versiculo"><sup>10</sup> Et muros Ierusalem in circuitu destruxit omnis exercitus Chaldaeorum, qui erat cum principe satellitum.</span>
	<span class="versiculo"><sup>11</sup> Reliquam autem populi partem, qui remanserat in civitate, et perfugas, qui transfugerant ad regem Babylonis, et reliquum vulgus transtulit Nabuzardan princeps satellitum;</span>
	<span class="versiculo"><sup>12</sup> et de pauperibus terrae reliquit in vinitores et agricolas.</span>
	<span class="versiculo"><sup>13</sup> Columnas autem aereas, quae erant in templo Domini, et bases et mare aereum, quod erat in domo Domini, confregerunt Chaldaei et transtulerunt aes omnium in Babylonem.</span>
	<span class="versiculo"><sup>14</sup> Ollas quoque et trullas et cultros et phialas et omnia vasa aerea, in quibus ministrabant, tulerunt;</span>
	<span class="versiculo"><sup>15</sup> necnon thymiamateria et phialas, quae aurea aurea et quae argentea argentea, tulit princeps satellitum;</span>
	<span class="versiculo"><sup>16</sup> columnas duas, mare unum et bases, quas fecerat Salomon templo Domini; non erat pondus aeris omnium horum vasorum.</span>
	<span class="versiculo"><sup>17</sup> Decem et octo cubitos altitudinis habebat columna una et capitellum aereum super se altitudinis quinque cubitorum; et reticulum et malogranata super capitellum in circuitu omnia aerea; similem et columna secunda habebat ornatum.</span>
	<span class="versiculo"><sup>18</sup> Tulit quoque princeps satellitum Saraiam sacerdotem primum et Sophoniam sacerdotem secundum et tres ianitores</span>
	<span class="versiculo"><sup>19</sup> et de civitate eunuchum unum, qui erat praefectus super viros bellatores, et quinque viros de his, qui steterant coram rege, quos repperit in civitate, et scribam principis exercitus, qui probabat tirones de populo terrae, et sexaginta viros e populo terrae, qui inventi fuerant in civitate;</span>
	<span class="versiculo"><sup>20</sup> quos tollens Nabuzardan princeps satellitum duxit ad regem Babylonis in Rebla,</span>
	<span class="versiculo"><sup>21</sup> percussitque eos rex Babylonis et interfecit in Rebla in terra Emath.
Et translatus est Iuda de terra sua.</span>
	<span class="versiculo"><sup>22</sup> Populo autem, qui relictus erat in terra Iudae, quem dimiserat Nabuchodonosor rex Babylonis, praefecit Godoliam filium Ahicam filii Saphan.</span>
	<span class="versiculo"><sup>23</sup> Quod cum audissent omnes duces militum, videlicet quod constituisset rex Babylonis Godoliam, ipsi et viri, qui erant cum eis, venerunt ad Godoliam in Maspha: Ismael filius Nathaniae et Iohanan filius Caree et Saraia filius Thanehumeth Netophathites et Iezonias filius Maachathitis, ipsi et socii eorum.</span>
	<span class="versiculo"><sup>24</sup> Iuravitque eis Godolias et sociis eorum dicens: &#x201c; Nolite timere a servis Chaldaeorum; manete in terra et servite regi Babylonis, et bene erit vobis &#x201d;.</span>
	<span class="versiculo"><sup>25</sup> Factum est autem in mense septimo venit Ismael filius Nathaniae filii Elisama de semine regio et decem viri cum eo; percusseruntque Godoliam, qui mortuus est, sed et Iudaeos et Chaldaeos, qui erant cum eo in Maspha.</span>
	<span class="versiculo"><sup>26</sup> Consurgens autem populus a parvo usque ad magnum et principes militum venerunt in Aegyptum timentes Chaldaeos.</span>
	<span class="versiculo"><sup>27</sup> Factum est vero anno tricesimo septimo transmigrationis Ioachin regis Iudae, mense duodecimo vicesima septima die mensis sublevavit Evilmerodach rex Babylonis anno, quo regnare coeperat, caput Ioachin regis Iudae de carcere.</span>
	<span class="versiculo"><sup>28</sup> Et locutus est ei benigna et posuit thronum eius super thronos regum, qui erant cum eo in Babylone,</span>
	<span class="versiculo"><sup>29</sup> et mutavit vestes eius, quas habuerat in carcere; et comedebat panem semper in conspectu eius cunctis diebus vitae suae.</span>
	<span class="versiculo"><sup>30</sup> Annonam quoque constituit ei absque intermissione, quae et dabatur ei a rege per singulos dies omnibus diebus vitae suae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
