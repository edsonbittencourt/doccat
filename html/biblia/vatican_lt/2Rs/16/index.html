<div>
	<span class="capitulo">16</span>
	<span class="versiculo"><sup>1</sup> Anno septimo decimo Phacee filii Romeliae regnavit Achaz filius Ioatham regis Iudae.</span>
	<span class="versiculo"><sup>2</sup> Viginti annorum erat Achaz, cum regnare coepisset, et sedecim annis regnavit in Ierusalem; non fecit, quod erat placitum in conspectu Domini Dei sui, sicut David pater eius,</span>
	<span class="versiculo"><sup>3</sup> sed ambulavit in via regum Israel. Insuper et filium suum consecravit transferens per ignem secundum abominationes gentium, quas dissipavit Dominus coram filiis Israel;</span>
	<span class="versiculo"><sup>4</sup> immolabat quoque et adolebat in excelsis et in collibus et sub omni ligno frondoso.</span>
	<span class="versiculo"><sup>5</sup> Tunc ascendit Rasin rex Syriae et Phacee filius Romeliae rex Israel in Ierusalem ad proeliandum; cumque obsiderent Achaz, non valuerunt superare eum.</span>
	<span class="versiculo"><sup>6</sup> In tempore illo restituit Rasin rex Syriae Ailath ad Edom et eiecit Iudaeos de Ailath; et Idumaei venerunt in Ailath et habitaverunt ibi usque in diem hanc.</span>
	<span class="versiculo"><sup>7</sup> Misit autem Achaz nuntios ad Theglathphalasar regem Assyriorum dicens: &#x201c; Servus tuus et filius tuus ego sum. Ascende et salvum me fac de manu regis Syriae et de manu regis Israel, qui consurrexerunt adversum me &#x201d;.</span>
	<span class="versiculo"><sup>8</sup> Et cum collegisset argentum et aurum, quod invenire potuit in domo Domini et in thesauris regis, misit regi Assyriorum munera.</span>
	<span class="versiculo"><sup>9</sup> Qui et acquievit voluntati eius. Ascendit enim rex Assyriorum in Damascum et vastavit eam et transtulit habitatores eius in Cir; Rasin autem interfecit.</span>
	<span class="versiculo"><sup>10</sup> Perrexitque rex Achaz in occursum Theglathphalasar regis Assyriorum in Damascum. Cumque vidisset altare Damasci, misit rex Achaz ad Uriam sacerdotem exemplar eius et descriptionem omnis operis eius.</span>
	<span class="versiculo"><sup>11</sup> Exstruxitque Urias sacerdos altare; iuxta omnia, quae miserat rex Achaz de Damasco, ita fecit Urias sacerdos, donec veniret rex Achaz de Damasco.</span>
	<span class="versiculo"><sup>12</sup> Cumque venisset rex de Damasco, vidit altare et accessit ad illud ascenditque</span>
	<span class="versiculo"><sup>13</sup> et adolevit holocausta sua et oblationes et libavit libamina et fudit sanguinem pacificorum suorum super altare.</span>
	<span class="versiculo"><sup>14</sup> Porro altare aeneum, quod erat coram Domino, transtulit de facie templi et de loco inter altare et templum Domini posuitque illud ex latere altaris ad aquilonem.</span>
	<span class="versiculo"><sup>15</sup> Praecepit quoque rex Achaz Uriae sacerdoti dicens: &#x201c; Super altare maius offer holocaustum matutinum et oblationem vespertinam et holocaustum regis et oblationem eius et holocaustum universi populi terrae et oblationem eorum et libamina eorum; et omnem sanguinem holocausti et universum sanguinem sacrificii super illud effundes. De altari vero aeneo erit mihi deliberandum &#x201d;.</span>
	<span class="versiculo"><sup>16</sup> Fecit igitur Urias sacerdos iuxta omnia, quae praeceperat rex Achaz.</span>
	<span class="versiculo"><sup>17</sup> Excidit autem rex Achaz limbos basium et removit luterem, qui erat desuper, et mare deposuit de bobus aeneis, qui sustentabant illud, et posuit super pavimentum stratum lapide.</span>
	<span class="versiculo"><sup>18</sup> Musach (id est Porticum) quoque sabbati, quod aedificatum erat in templo, et ingressum regis exterius convertit in templo Domini propter regem Assyriorum.</span>
	<span class="versiculo"><sup>19</sup> Reliqua autem gestorum Achaz, quae fecit, nonne haec scripta sunt in libro annalium regum Iudae?</span>
	<span class="versiculo"><sup>20</sup> Dormivitque Achaz cum patribus suis et sepultus est cum eis in civitate David; et regnavit Ezechias filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
