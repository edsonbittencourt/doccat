<div>
	<span class="capitulo">2</span>
	<span class="versiculo"><sup>1</sup> Factum est autem cum levare vellet Dominus Eliam per turbinem in caelum, ibant Elias et Eliseus de Galgalis;</span>
	<span class="versiculo"><sup>2</sup> dixitque Elias ad Eliseum: &#x201c; Sede hic, quia Dominus misit me usque Bethel &#x201d;. Cui ait Eliseus: &#x201c; Vivit Dominus, et vivit anima tua, quia non derelinquam te &#x201d;. Cumque descendissent Bethel,</span>
	<span class="versiculo"><sup>3</sup> egressi sunt filii prophetarum, qui erant in Bethel, ad Eliseum et dixerunt ei: &#x201c;Numquid nosti quia hodie Dominus tollat dominum tuum desuper capite tuo? &#x201d;. Qui respondit: &#x201c; Et ego novi, silete &#x201d;.</span>
	<span class="versiculo"><sup>4</sup> Dixit autem ei Elias: &#x201c; Elisee, sede hic, quia Dominus misit me in Iericho &#x201d;. Et ille ait: &#x201c; Vivit Dominus, et vivit anima tua, quia non derelinquam te &#x201d;. Cumque venissent Ierichum,</span>
	<span class="versiculo"><sup>5</sup> accesserunt filii prophetarum, qui erant in Iericho, ad Eliseum et dixerunt ei: &#x201c; Numquid nosti quia hodie Dominus tollet dominum tuum desuper capite tuo? &#x201d;. Et ait: &#x201c; Et ego novi, silete &#x201d;.</span>
	<span class="versiculo"><sup>6</sup> Dixit autem ei Elias: &#x201c; Sede hic, quia Dominus misit me ad Iordanem &#x201d;. Qui ait: &#x201c; Vivit Dominus, et vivit anima tua, quia non derelinquam te &#x201d;. Ierunt igitur ambo pariter,</span>
	<span class="versiculo"><sup>7</sup> et quinquaginta viri de filiis prophetarum secuti sunt, qui et steterunt e contra longe. Illi autem ambo stabant super Iordanem.</span>
	<span class="versiculo"><sup>8</sup> Tulitque Elias pallium suum et involvit illud et percussit aquas, quae divisae sunt in utramque partem, et transierunt ambo per siccum.</span>
	<span class="versiculo"><sup>9</sup> Cumque transissent, Elias dixit ad Eliseum: &#x201c; Postula, quod vis, ut faciam tibi, antequam tollar a te &#x201d;. Dixitque Eliseus: &#x201c; Obsecro, ut fiant duae partes spiritus tui in me &#x201d;.</span>
	<span class="versiculo"><sup>10</sup> Qui respondit: &#x201c; Rem difficilem postulasti. Attamen si videris me, quando tollor a te, erit tibi, quod petisti; si autem non videris, non erit &#x201d;.</span>
	<span class="versiculo"><sup>11</sup> Cumque pergerent et incedentes sermocinarentur, ecce currus igneus et equi ignei diviserunt utrumque; et ascendit Elias per turbinem in caelum.</span>
	<span class="versiculo"><sup>12</sup> Eliseus autem videbat et clamabat: &#x201c; Pater mi, pater mi, currus Israel et auriga eius! &#x201d;. Et non vidit eum amplius; apprehenditque vestimenta sua et scidit illa in duas partes.</span>
	<span class="versiculo"><sup>13</sup> Et levavit pallium Eliae, quod ceciderat ei, reversusque stetit super ripam Iordanis.</span>
	<span class="versiculo"><sup>14</sup> Et pallio Eliae, quod ceciderat ei, percussit aquas et dixit: &#x201c; Ubi est Deus Eliae etiam nunc? &#x201d;. Percussitque aquas, et divisae sunt huc atque illuc, et transiit Eliseus.</span>
	<span class="versiculo"><sup>15</sup> Videntes autem filii prophetarum, qui erant in Iericho de contra, dixerunt: &#x201c; Requievit spiritus Eliae super Eliseum &#x201d;. Et venientes in occursum eius adoraverunt eum proni in terram</span>
	<span class="versiculo"><sup>16</sup> dixeruntque illi: &#x201c; Ecce cum servis tuis sunt quinquaginta viri fortes, qui possunt ire et quaerere dominum tuum, ne forte tulerit eum spiritus Domini et proiecerit in uno montium aut in una vallium &#x201d;. Qui ait: &#x201c; Nolite mittere! &#x201d;.</span>
	<span class="versiculo"><sup>17</sup> Coegeruntque eum, donec acquiesceret et diceret: &#x201c; Mittite &#x201d;. Et miserunt quinquaginta viros. Qui cum quaesissent tribus diebus, non invenerunt</span>
	<span class="versiculo"><sup>18</sup> et reversi sunt ad eum. At ille habitabat in Iericho dixitque eis: &#x201c; Numquid non dixi vobis: Nolite ire?&#x201d;.</span>
	<span class="versiculo"><sup>19</sup> Dixerunt quoque viri civitatis ad Eliseum: &#x201c; Ecce habitatio civitatis huius optima est, sicut tu ipse, domine, perspicis; sed aquae pessimae sunt, et terra faciens abortium &#x201d;.</span>
	<span class="versiculo"><sup>20</sup> At ille ait: &#x201c;Afferte mihi vas novum et mittite in illud sal &#x201d;. Qui cum attulissent,</span>
	<span class="versiculo"><sup>21</sup> egressus ad fontem aquarum misit in eum sal et ait: &#x201c; Haec dicit Dominus: Sanavi aquas has, et non erit ultra in eis mors neque abortium &#x201d;.</span>
	<span class="versiculo"><sup>22</sup> Sanatae sunt ergo aquae usque ad diem hanc iuxta verbum Elisei, quod locutus est.</span>
	<span class="versiculo"><sup>23</sup> Ascendit autem inde Bethel. Cumque ascenderet per viam, pueri parvi egressi sunt de civitate et illudebant ei dicentes: &#x201c;Ascende, calve; ascende, calve! &#x201d;.</span>
	<span class="versiculo"><sup>24</sup> Qui cum respexisset, vidit eos et maledixit eis in nomine Domini; egressique sunt duo ursi de saltu et laceraverunt ex eis quadraginta duos pueros.</span>
	<span class="versiculo"><sup>25</sup> Abiit autem inde in montem Carmeli et inde reversus est Samariam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
