<div>
	<span class="capitulo">15</span>
	<span class="versiculo"><sup>1</sup> Anno vicesimo septimo Ieroboam regis Israel regnavit Azarias filius Amasiae regis Iudae.</span>
	<span class="versiculo"><sup>2</sup> Sedecim annorum erat, cum regnare coepisset, et quinquaginta duobus annis regnavit in Ierusalem. Nomen matris eius Iechelia de Ierusalem.</span>
	<span class="versiculo"><sup>3</sup> Fecitque, quod erat placitum coram Domino, iuxta omnia, quae fecit Amasias pater eius.</span>
	<span class="versiculo"><sup>4</sup> Verumtamen excelsa non est demolitus; adhuc populus sacrificabat et adolebat in excelsis.</span>
	<span class="versiculo"><sup>5</sup> Percussit autem Dominus regem, et fuit leprosus usque in diem mortis suae et habitabat in domo separata seorsum; Ioatham vero filius regis gubernabat palatium et iudicabat populum terrae.</span>
	<span class="versiculo"><sup>6</sup> Reliqua autem gestorum Azariae et universa, quae fecit, nonne haec scripta sunt in libro annalium regum Iudae?</span>
	<span class="versiculo"><sup>7</sup> Et dormivit Azarias cum patribus suis, sepelieruntque eum cum maioribus suis in civitate David; et regnavit Ioatham filius eius pro eo.</span>
	<span class="versiculo"><sup>8</sup> Anno tricesimo octavo Azariae regis Iudae regnavit Zacharias filius Ieroboam super Israel in Samaria sex mensibus.</span>
	<span class="versiculo"><sup>9</sup> Et fecit, quod malum est coram Domino, sicut fecerant patres eius; non recessit a peccatis Ieroboam filii Nabat, qui peccare fecit Israel.</span>
	<span class="versiculo"><sup>10</sup> Coniuravit autem contra eum Sellum filius Iabes percussitque eum in Ieblaam et interfecit; regnavitque pro eo.</span>
	<span class="versiculo"><sup>11</sup> Reliqua autem gestorum Zachariae, nonne haec scripta sunt in libro annalium regum Israel?</span>
	<span class="versiculo"><sup>12</sup> Iste est sermo Domini, quem locutus est ad Iehu dicens: &#x201c; Filii usque ad quartam generationem sedebunt de te super thronum Israel &#x201d;. Factumque est ita.</span>
	<span class="versiculo"><sup>13</sup> Sellum filius Iabes regnavit tricesimo nono anno Azariae regis Iudae; regnavit autem uno mense in Samaria.</span>
	<span class="versiculo"><sup>14</sup> Et ascendit Manahem filius Gadi de Thersa venitque Samariam et percussit Sellum filium Iabes in Samaria et interfecit eum; regnavitque pro eo.</span>
	<span class="versiculo"><sup>15</sup> Reliqua autem gestorum Sellum et coniuratio eius, per quam tetendit insidias, nonne haec scripta sunt in libro annalium regum Israel?</span>
	<span class="versiculo"><sup>16</sup> Tunc percussit Manahem Thapsam et omnes, qui erant in ea, et terminos eius de Thersa; noluerant enim aperire ei. Et interfecit omnes praegnantes eius et scidit eas.</span>
	<span class="versiculo"><sup>17</sup> Anno tricesimo nono Azariae regis Iudae regnavit Manahem filius Gadi super Israel decem annis in Samaria.</span>
	<span class="versiculo"><sup>18</sup> Fecitque, quod erat malum coram Domino; non recessit a peccatis Ieroboam filii Nabat, qui peccare fecit Israel. In diebus eius</span>
	<span class="versiculo"><sup>19</sup> venit Phul rex Assyriorum in terram, et dedit Manahem Phul mille talenta argenti, ut esset ei in auxilio et firmaret regnum eius.</span>
	<span class="versiculo"><sup>20</sup> Indixitque Manahem argentum super Israel cunctis potentibus, ut daret regi Assyriorum, quinquaginta siclos argenti per singulos. Reversusque est rex Assyriorum et non est moratus in terra.</span>
	<span class="versiculo"><sup>21</sup> Reliqua autem gestorum Manahem et universa, quae fecit, nonne haec scripta sunt in libro annalium regum Israel?</span>
	<span class="versiculo"><sup>22</sup> Et dormivit Manahem cum patribus suis; regnavitque Phaceia filius eius pro eo.</span>
	<span class="versiculo"><sup>23</sup> Anno quinquagesimo Azariae regis Iudae regnavit Phaceia filius Manahem super Israel in Samaria biennio.</span>
	<span class="versiculo"><sup>24</sup> Et fecit, quod erat malum coram Domino; non recessit a peccatis Ieroboam filii Nabat, qui peccare fecit Israel.</span>
	<span class="versiculo"><sup>25</sup> Coniuravit autem adversus eum Phacee filius Romeliae dux eius et percussit eum in Samaria in turre domus regiae, et cum eo erant quinquaginta viri de filiis Galaaditarum. Et interfecit eum regnavitque pro eo.</span>
	<span class="versiculo"><sup>26</sup> Reliqua autem gestorum Phaceia et universa, quae fecit, nonne haec scripta sunt in libro annalium regum Israel?</span>
	<span class="versiculo"><sup>27</sup> Anno quinquagesimo secundo Azariae regis Iudae regnavit Phacee filius Romeliae super Israel in Samaria viginti annis.</span>
	<span class="versiculo"><sup>28</sup> Et fecit, quod malum erat coram Domino; non recessit a peccatis Ieroboam filii Nabat, qui peccare fecit Israel.</span>
	<span class="versiculo"><sup>29</sup> In diebus Phacee regis Israel venit Theglathphalasar rex Assur et cepit Ahion et Abelbethmaacha et Ianoe et Cedes et Asor et Galaad et Galilaeam, universam terram Nephthali, et transtulit eos in Assur.</span>
	<span class="versiculo"><sup>30</sup> Coniuravit autem et tetendit insidias Osee filius Ela contra Phacee filium Romeliae; et percussit eum et interfecit regnavitque pro eo vicesimo anno Ioatham filii Oziae.</span>
	<span class="versiculo"><sup>31</sup> Reliqua autem gestorum Phacee et universa, quae fecit, nonne haec scripta sunt in libro annalium regum Israel?</span>
	<span class="versiculo"><sup>32</sup> Anno secundo Phacee filii Romeliae regis Israel regnavit Ioatham filius Oziae regis Iudae.</span>
	<span class="versiculo"><sup>33</sup> Viginti quinque annorum erat, cum regnare coepisset, et sedecim annis regnavit in Ierusalem. Nomen matris eius Ierusa filia Sadoc.</span>
	<span class="versiculo"><sup>34</sup> Fecitque, quod erat placitum coram Domino; iuxta omnia, quae fecerat Ozias pater suus, operatus est.</span>
	<span class="versiculo"><sup>35</sup> Verumtamen excelsa non abstulit; adhuc populus immolabat et adolebat in excelsis. Ipse aedificavit portam domus Domini superiorem.</span>
	<span class="versiculo"><sup>36</sup> Reliqua autem gestorum Ioatham et universa, quae fecit, nonne haec scripta sunt in libro annalium regum Iudae?</span>
	<span class="versiculo"><sup>37</sup> In diebus illis coepit Dominus mittere in Iudam Rasin regem Syriae et Phacee filium Romeliae.</span>
	<span class="versiculo"><sup>38</sup> Et dormivit Ioatham cum patribus suis sepultusque est cum eis in civitate David patris sui; et regnavit Achaz filius eius pro eo.</span>
</div>
