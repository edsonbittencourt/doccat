<div>
	<span class="capitulo">24</span>
	<span class="versiculo"><sup>1</sup> In diebus eius ascendit Nabuchodonosor rex Babylonis, et factus est ei Ioachim servus tribus annis et rursum rebellavit contra eum.</span>
	<span class="versiculo"><sup>2</sup> Immisitque ei Dominus turmas Chaldaeorum et turmas Syriae, turmas Moab et turmas filiorum Ammon; et immisit eas in Iudam, ut disperderent eum iuxta verbum Domini, quod locutus erat per servos suos prophetas.</span>
	<span class="versiculo"><sup>3</sup> Factum est autem hoc propter iram Domini contra Iudam, ut auferret eum de conspectu suo propter peccata Manasse universa, quae fecit,</span>
	<span class="versiculo"><sup>4</sup> et propter sanguinem innoxium, quem effudit et implevit Ierusalem cruore innocentium; et ob hanc rem noluit Dominus propitiari.</span>
	<span class="versiculo"><sup>5</sup> Reliqua autem gestorum Ioachim et universa, quae fecit, nonne haec scripta sunt in libro annalium regum Iudae? Et dormivit Ioachim cum patribus suis;</span>
	<span class="versiculo"><sup>6</sup> regnavitque Ioachin filius eius pro eo.</span>
	<span class="versiculo"><sup>7</sup> Et ultra non addidit rex Aegypti ut egrederetur de terra sua; tulerat enim rex Babylonis a rivo Aegypti usque ad fluvium Euphraten omnia, quae fuerant regis Aegypti.</span>
	<span class="versiculo"><sup>8</sup> Decem et octo annorum erat Ioachin, cum regnare coepisset, et tribus mensibus regnavit in Ierusalem. Nomen matris eius Naestha filia Elnathan de Ierusalem.</span>
	<span class="versiculo"><sup>9</sup> Et fecit malum coram Domino iuxta omnia, quae fecerat pater eius.</span>
	<span class="versiculo"><sup>10</sup> In tempore illo ascenderunt servi Nabuchodonosor regis Babylonis in Ierusalem, et venit urbs in obsidione.</span>
	<span class="versiculo"><sup>11</sup> Venitque Nabuchodonosor rex Babylonis ad civitatem, cum servi eius oppugnarent eam;</span>
	<span class="versiculo"><sup>12</sup> egressusque est Ioachin rex Iudae ad regem Babylonis ipse et mater eius et servi eius et principes eius et eunuchi eius; et cepit eum rex Babylonis anno octavo regni sui.</span>
	<span class="versiculo"><sup>13</sup> Et protulit inde omnes thesauros domus Domini et thesauros domus regiae et concidit universa vasa aurea, quae fecerat Salomon rex Israel in templo Domini, iuxta verbum Domini.</span>
	<span class="versiculo"><sup>14</sup> Et transtulit omnem Ierusalem et universos principes et omnes fortes exercitus decem milia in captivitatem et omnem artificem et clusorem; nihilque relictum est, exceptis pauperibus populi terrae.</span>
	<span class="versiculo"><sup>15</sup> Transtulit quoque Ioachin in Babylonem; et matrem regis et uxores regis et eunuchos eius et cives validos terrae duxit in captivitatem de Ierusalem in Babylonem</span>
	<span class="versiculo"><sup>16</sup> et omnes viros robustos septem milia et artifices et clusores mille, omnes viros fortes bellatores; duxitque eos rex Babylonis captivos in Babylonem.</span>
	<span class="versiculo"><sup>17</sup> Et constituit Matthaniam patruum eius pro eo; imposuitque nomen ei Sedeciam.</span>
	<span class="versiculo"><sup>18</sup> Vicesimum et primum annum aetatis habebat Sedecias, cum regnare coepisset, et undecim annis regnavit in Ierusalem. Nomen matris eius erat Amital filia Ieremiae de Lobna.</span>
	<span class="versiculo"><sup>19</sup> Et fecit malum coram Domino iuxta omnia, quae fecerat Ioachim;</span>
	<span class="versiculo"><sup>20</sup> irascebatur enim Dominus contra Ierusalem et contra Iudam, donec proiceret eos a facie sua.
Recessitque Sedecias a rege Babylonis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
