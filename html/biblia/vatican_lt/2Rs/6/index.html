<div>
	<span class="capitulo">6</span>
	<span class="versiculo"><sup>1</sup> Dixerunt autem filii prophetarum ad Eliseum: &#x201c; Ecce locus, in quo habitamus coram te, angustus est nobis.</span>
	<span class="versiculo"><sup>2</sup> Eamus usque ad Iordanem, et tollant singuli de silva materias singulas, ut aedificemus nobis ibi locum ad habitandum &#x201d;. Qui dixit: &#x201c; Ite &#x201d;.</span>
	<span class="versiculo"><sup>3</sup> Et ait unus ex illis: &#x201c; Veni ergo et tu cum servis tuis &#x201d;. Respondit: &#x201c; Ego veniam &#x201d;.</span>
	<span class="versiculo"><sup>4</sup> Et abiit cum eis. Cumque venissent ad Iordanem, caedebant ligna.</span>
	<span class="versiculo"><sup>5</sup> Accidit autem, ut, cum unus materiam succidisset, caderet ferrum securis in aquam; exclamavitque ille et ait: &#x201c; Heu, domine mi! Et hoc ipsum mutuo acceperam! &#x201d;.</span>
	<span class="versiculo"><sup>6</sup> Dixit autem homo Dei: &#x201c; Ubi cecidit? &#x201d;. At ille monstravit ei locum. Praecidit ergo lignum et misit illuc, natavitque ferrum.</span>
	<span class="versiculo"><sup>7</sup> Et ait: &#x201c; Tolle!&#x201d;. Qui extendit manum et tulit illud.</span>
	<span class="versiculo"><sup>8</sup> Rex autem Syriae pugnabat contra Israel; consiliumque iniit cum servis suis dicens: &#x201c; In loco illo et illo ponamus insidias &#x201d;.</span>
	<span class="versiculo"><sup>9</sup> Misit itaque vir Dei ad regem Israel dicens: &#x201c; Cave, ne transeas in loco illo, quia ibi Syri in insidiis sunt &#x201d;.</span>
	<span class="versiculo"><sup>10</sup> Misit rex Israel ad locum, quem dixerat ei vir Dei et de quo praemonuerat eum, et observavit se ibi non semel neque bis.</span>
	<span class="versiculo"><sup>11</sup> Conturbatumque est cor regis Syriae pro hac re et, convocatis servis suis, ait: &#x201c; Quare non indicatis mihi quis proditor mei sit apud regem Israel? &#x201d;.</span>
	<span class="versiculo"><sup>12</sup> Dixitque unus servorum eius: &#x201c; Nequaquam, domine mi rex. Sed Eliseus propheta, qui est in Israel, indicat regi Israel omnia verba, quaecumque locutus fueris in conclavi tuo &#x201d;.</span>
	<span class="versiculo"><sup>13</sup> Dixit eis: &#x201c; Ite et videte ubi sit, ut mittam et capiam eum &#x201d;. Annuntiaveruntque ei dicentes: &#x201c; Ecce in Dothain &#x201d;.</span>
	<span class="versiculo"><sup>14</sup> Misit ergo illuc equos et currus et robur exercitus; qui cum venissent nocte, circumdederunt civitatem.</span>
	<span class="versiculo"><sup>15</sup> Consurgens autem diluculo minister viri Dei egressus est viditque exercitum in circuitu civitatis et equos et currus nuntiavitque ei dicens: &#x201c; Heu, domine mi, quid faciemus? &#x201d;.</span>
	<span class="versiculo"><sup>16</sup> At ille respondit: &#x201c;Noli timere; plures enim nobiscum sunt quam cum illis&#x201d;.</span>
	<span class="versiculo"><sup>17</sup> Oravitque Eliseus dicens: &#x201c; Domine, aperi oculos huius, ut videat &#x201d;. Et aperuit Dominus oculos pueri, et vidit, et ecce mons plenus equorum et curruum igneorum in circuitu Elisei.</span>
	<span class="versiculo"><sup>18</sup> Hostes vero descenderunt ad eum. Porro Eliseus oravit Dominum dicens: &#x201c; Percute, obsecro, gentem hanc caecitate! &#x201d;. Percussitque eos Dominus, ne viderent iuxta verbum Elisei.</span>
	<span class="versiculo"><sup>19</sup> Dixit autem ad eos Eliseus: &#x201c; Non est haec via, nec ista est civitas; sequimini me, et ostendam vobis virum, quem quaeritis &#x201d;. Duxit ergo eos in Samariam.</span>
	<span class="versiculo"><sup>20</sup> Cumque ingressi fuissent in Samaria, dixit Eliseus: &#x201c; Domine, aperi oculos istorum, ut videant &#x201d;. Aperuitque Dominus oculos eorum, et viderunt esse se in medio Samariae.</span>
	<span class="versiculo"><sup>21</sup> Dixitque rex Israel ad Eliseum, cum vidisset eos: &#x201c; Numquid percutiam eos, pater mi? &#x201d;.</span>
	<span class="versiculo"><sup>22</sup> At ille ait: &#x201c; Non percuties; neque enim, quos cepisti gladio et arcu tuo, percutis. Pone panem et aquam coram eis, ut comedant et bibant et vadant ad dominum suum &#x201d;.</span>
	<span class="versiculo"><sup>23</sup> Appositaque est eis ciborum magna praeparatio, et comederunt et biberunt, et dimisit eos; abieruntque ad dominum suum, et ultra non venerunt turmae Syriae in terram Israel.</span>
	<span class="versiculo"><sup>24</sup> Factum est autem post haec, congregavit Benadad rex Syriae universum exercitum suum et ascendit et obsidebat Samariam.</span>
	<span class="versiculo"><sup>25</sup> Factaque est fames magna in Samaria et tamdiu obsessa est, donec venumdaretur caput asini octoginta argenteis et quarta pars cabi stercoris columbarum quinque argenteis.</span>
	<span class="versiculo"><sup>26</sup> Cumque rex Israel transiret per murum, mulier exclamavit ad eum dicens: &#x201c; Salva me, domine mi rex! &#x201d;.</span>
	<span class="versiculo"><sup>27</sup> Qui ait: &#x201c; Non, salvet te te Dominus. Unde salvare te possum? De area an de torculari? &#x201d;. Dixitque ad eam rex: &#x201c; Quid tibi vis? &#x201d;. Quae respondit:</span>
	<span class="versiculo"><sup>28</sup> &#x201c; Mulier ista dixit mihi: &#x201c;Da filium tuum, ut comedamus eum hodie, et filium meum comedemus cras&#x201d;.</span>
	<span class="versiculo"><sup>29</sup> Coximus ergo filium meum et comedimus. Dixique ei die altera: Da filium tuum, ut comedamus eum; quae abscondit filium suum &#x201d;.</span>
	<span class="versiculo"><sup>30</sup> Quod cum audisset rex, scidit vestimenta sua. Et transibat super murum, viditque omnis populus cilicium, quo vestitus erat ad carnem intrinsecus.</span>
	<span class="versiculo"><sup>31</sup> Et ait: &#x201c; Haec mihi faciat Deus et haec addat, si steterit caput Elisei filii Saphat super eum hodie &#x201d;.</span>
	<span class="versiculo"><sup>32</sup> Eliseus autem sedebat in domo sua, et senes sedebant cum eo. Praemisit itaque rex virum. Sed antequam veniret nuntius, Eliseus dixit ad senes: &#x201c; Numquid scitis quod miserit filius homicidae hic, ut praecidatur caput meum? Videte ergo, cum venerit nuntius, claudite ostium et non sinatis eum introire; ecce enim sonitus pedum domini eius post eum est &#x201d;.</span>
	<span class="versiculo"><sup>33</sup> Et adhuc illo loquente eis, apparuit rex, qui veniebat ad eum, et ait: &#x201c; Ecce, tantum malum a Domino est; quid amplius exspectabo a Domino? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
