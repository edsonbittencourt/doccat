<div>
	<span class="capitulo">19</span>
	<span class="versiculo"><sup>1</sup> Quae cum audisset rex Ezechias, scidit vestimenta sua et opertus est sacco ingressusque est domum Domini.</span>
	<span class="versiculo"><sup>2</sup> Et misit Eliachim praepositum domus et Sobnam scribam et senes de sacerdotibus opertos saccis ad Isaiam prophetam filium Amos.</span>
	<span class="versiculo"><sup>3</sup> Qui dixerunt: &#x201c; Haec dicit Ezechias: Dies tribulationis et increpationis et blasphemiae dies iste; venerunt filii usque ad partum, et vires non habet parturiens.</span>
	<span class="versiculo"><sup>4</sup> Forte audiet Dominus Deus tuus universa verba Rabsacis, quem misit rex Assyriorum dominus suus, ut exprobraret Deum viventem, et puniet verba, quae audivit Dominus Deus tuus; et fac orationem pro reliquiis, quae remanent &#x201d;.</span>
	<span class="versiculo"><sup>5</sup> Venerunt ergo servi regis Ezechiae ad Isaiam.</span>
	<span class="versiculo"><sup>6</sup> Dixitque eis Isaias: &#x201c; Haec dicetis domino vestro: Haec dicit Dominus: Noli timere a facie sermonum, quos audisti, quibus blasphemaverunt pueri regis Assyriorum me;</span>
	<span class="versiculo"><sup>7</sup> ecce ego immittam ei spiritum, et audiet nuntium et revertetur in terram suam; et deiciam eum gladio in terra sua &#x201d;.</span>
	<span class="versiculo"><sup>8</sup> Reversus est igitur Rabsaces et invenit regem Assyriorum oppugnantem Lobnam; audierat enim quod recessisset de Lachis.</span>
	<span class="versiculo"><sup>9</sup> Cumque audisset de Tharaca rege Aethiopiae dicentes: &#x201c; Ecce egressus est, ut pugnet adversum te &#x201d;, iterum misit nuntios ad Ezechiam dicens:</span>
	<span class="versiculo"><sup>10</sup> &#x201c; Haec dicite Ezechiae regi Iudae: Non te seducat Deus tuus, in quo habes fiduciam, neque dicas: &#x201c;Non tradetur Ierusalem in manu regis Assyriorum&#x201d;.</span>
	<span class="versiculo"><sup>11</sup> Tu enim ipse audisti, quae fecerint reges Assyriorum universis terris, quomodo vastaverint eas. Num ergo solus poteris liberari?</span>
	<span class="versiculo"><sup>12</sup> Numquid liberaverunt dii gentium singulos, quos vastaverunt patres mei, Gozan videlicet et Charran et Reseph et filios Eden, qui erant in Thelassar?</span>
	<span class="versiculo"><sup>13</sup> Ubi est rex Emath et rex Arphad et rex civitatis Sepharvaim, Ana et Ava? &#x201d;.</span>
	<span class="versiculo"><sup>14</sup> Itaque cum accepisset Ezechias litteras de manu nuntiorum et legisset eas, ascendit in domum Domini et expandit eas coram Domino</span>
	<span class="versiculo"><sup>15</sup> et oravit in conspectu eius dicens: &#x201c; Domine, Deus Israel, qui sedes super cherubim! Tu es Deus solus regnorum omnium terrae, tu fecisti caelum et terram.</span>
	<span class="versiculo"><sup>16</sup> Inclina aurem tuam et audi; aperi, Domine, oculos tuos et vide et audi omnia verba Sennacherib, qui misit, ut exprobraret Deum viventem.</span>
	<span class="versiculo"><sup>17</sup> Vere, Domine, dissipaverunt reges Assyriorum gentes et terras earum</span>
	<span class="versiculo"><sup>18</sup> et miserunt deos eorum in ignem; non enim erant dii, sed opera manuum hominum ex ligno et lapide, et perdiderunt eos.</span>
	<span class="versiculo"><sup>19</sup> Nunc igitur, Domine Deus noster, salvos nos fac de manu eius, ut sciant omnia regna terrae quia tu, Domine, es Deus solus &#x201d;.</span>
	<span class="versiculo"><sup>20</sup> Misit autem Isaias filius Amos ad Ezechiam dicens: &#x201c; Haec dicit Dominus, Deus Israel: Quae deprecatus es me super Sennacherib rege Assyriorum, audivi.</span>
	<span class="versiculo"><sup>21</sup> Iste est sermo, quem locutus est Dominus de eo:
Sprevit te et subsannavit virgo filia Sion;
post tergum tuum caput
movit filia Ierusalem.</span>
	<span class="versiculo"><sup>22</sup> Cui exprobrasti et quem blasphemasti?
Contra quem exaltasti vocem
et elevasti in excelsum oculos tuos? Contra Sanctum Israel!</span>
	<span class="versiculo"><sup>23</sup> Per manum servorum tuorum
exprobrasti Domino
et dixisti: &#x201c;In multitudine curruum meorum
ascendi excelsa montium in summitate Libani
et succidi sublimes cedros eius,
electas abietes eius,
et ingressus sum usque ad terminos eius,
silvam condensam.</span>
	<span class="versiculo"><sup>24</sup> Ego fodi et bibi aquas alienas
et siccavi vestigiis pedum meorum omnes aquas Aegypti&#x201d;.</span>
	<span class="versiculo"><sup>25</sup> Numquid non audisti,
ab initio quid fecerim?
Ex diebus antiquis plasmavi illud
et nunc adduxi;
eruntque in eradicationem,
in acervos ruinarum civitates munitae.</span>
	<span class="versiculo"><sup>26</sup> Et, qui sedent in eis breviata manu,
contremuerunt et confusi sunt;
facti sunt quasi fenum agri
et gramen virens, herba tectorum, quae arefacta est, antequam veniret ad maturitatem.</span>
	<span class="versiculo"><sup>27</sup> Sessionem tuam
et egressum tuum et introitum tuum ego praescivi
et furorem tuum contra me;</span>
	<span class="versiculo"><sup>28</sup> insanisti in me,
et superbia tua ascendit in aures meas.
Ponam itaque circulum in naribus tuis
et frenum in labris tuis
et reducam te in viam,
per quam venisti.</span>
	<span class="versiculo"><sup>29</sup> Tibi autem, Ezechia, hoc erit signum:
Comede hoc anno, quod reppereris, in secundo autem anno, quae sponte nascuntur;
porro in anno tertio seminate et metite,
plantate vineas et comedite fructum earum.</span>
	<span class="versiculo"><sup>30</sup> Et, quodcumque reliquum fuerit de domo Iudae,
mittet radicem deorsum
et faciet fructum sursum;</span>
	<span class="versiculo"><sup>31</sup> de Ierusalem quippe egredientur reliquiae,
et, quod relinquetur, de monte Sion.
Zelus Domini exercituum faciet hoc.</span>
	<span class="versiculo"><sup>32</sup> Quam ob rem haec dicit Dominus de rege Assyriorum:
Non ingredietur urbem hanc
nec mittet in eam sagittam
nec occurret ei clipeo
nec fundet aggerem circa eam.</span>
	<span class="versiculo"><sup>33</sup> Per viam, qua venit, revertetur
et civitatem hanc non ingredietur, dicit Dominus.</span>
	<span class="versiculo"><sup>34</sup> Protegamque urbem hanc et salvabo eam
propter me et propter David servum meum &#x201d;.</span>
	<span class="versiculo"><sup>35</sup> Factum est igitur in nocte illa: egressus est angelus Domini et percussit in castris Assyriorum centum octoginta quinque milia. Cumque diluculo surrexissent, viderunt omnia corpora mortuorum.</span>
	<span class="versiculo"><sup>36</sup> Et recedens abiit et reversus est Sennacherib rex Assyriorum et mansit in Nineve.</span>
	<span class="versiculo"><sup>37</sup> Cumque adoraret in templo Nesroch dei sui, Adramelech et Sarasar filii eius percusserunt eum gladio fugeruntque in terram Armeniorum. Et regnavit Asarhaddon filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
