<div>
	<span class="capitulo">10</span>
	<span class="versiculo"><sup>1</sup> Erant autem Achab septuaginta filii in Samaria. Scripsit ergo Iehu litteras et misit in Samariam ad optimates civitatis et ad maiores natu et ad nutricios filiorum Achab dicens:</span>
	<span class="versiculo"><sup>2</sup> &#x201c; Statim ut acceperitis litteras has, qui habetis filios domini vestri et currus et equos et civitatem firmam et arma,</span>
	<span class="versiculo"><sup>3</sup> eligite meliorem et iustiorem de filiis domini vestri et ponite eum super solium patris sui et pugnate pro domo domini vestri &#x201d;.</span>
	<span class="versiculo"><sup>4</sup> Timuerunt illi vehementer et dixerunt: &#x201c; Ecce duo reges non potuerunt stare coram eo, et quomodo nos valebimus resistere? &#x201d;.</span>
	<span class="versiculo"><sup>5</sup> Miserunt ergo praepositus domus et praefectus civitatis et maiores natu et nutricii ad Iehu dicentes: &#x201c; Servi tui sumus: quaecumque iusseris, faciemus nec constituemus regem; quodcumque tibi placet, fac &#x201d;.</span>
	<span class="versiculo"><sup>6</sup> Rescripsit autem eis litteras secundo dicens: &#x201c; Si mei estis et oboeditis mihi, tollite capita virorum filiorum domini vestri et venite ad me hac eadem hora cras in Iezrahel &#x201d;. Porro filii regis, septuaginta viri, apud optimates civitatis nutriebantur.</span>
	<span class="versiculo"><sup>7</sup> Cumque venissent litterae ad eos, tulerunt filios regis et occiderunt septuaginta viros et posuerunt capita eorum in cophinis et miserunt ad eum in Iezrahel.</span>
	<span class="versiculo"><sup>8</sup> Venit autem nuntius et indicavit ei dicens: &#x201c; Attulerunt capita filiorum regis&#x201d;. Qui respondit: &#x201c; Ponite ea duos acervos iuxta introitum portae usque mane &#x201d;.</span>
	<span class="versiculo"><sup>9</sup> Cumque diluxisset, egressus est et stans dixit ad omnem populum: &#x201c; Vos iusti estis; ecce ego coniuravi contra dominum meum et interfeci eum, sed quis percussit omnes hos?</span>
	<span class="versiculo"><sup>10</sup> Videte ergo nunc quoniam non cecidit de sermonibus Domini in terram, quos locutus est Dominus super domum Achab, et Dominus fecit, quod locutus est in manu servi sui Eliae &#x201d;.</span>
	<span class="versiculo"><sup>11</sup> Percussit igitur Iehu omnes, qui reliqui erant de domo Achab in Iezrahel, et universos optimates eius et notos et sacerdotes, donec non remanerent ex eo reliquiae.</span>
	<span class="versiculo"><sup>12</sup> Et surrexit et intravit. Deinde profectus est in Samariam; cumque esset ad Betheced Pastorum in via,</span>
	<span class="versiculo"><sup>13</sup> invenit fratres Ochoziae regis Iudae dixitque ad eos: &#x201c; Quinam estis vos? &#x201d;. At illi responderunt: &#x201c; Fratres Ochoziae sumus et descendimus ad salutandos filios regis et filios dominae reginae &#x201d;.</span>
	<span class="versiculo"><sup>14</sup> Qui ait: &#x201c; Comprehendite eos vivos &#x201d;. Quos cum comprehendissent vivos, iugulaverunt eos iuxta cisternam Betheced, quadraginta duos viros, et non reliquit ex eis quemquam.</span>
	<span class="versiculo"><sup>15</sup> Cumque abisset inde, invenit Ionadab filium Rechab in occursum sibi et benedixit ei. Et ait ad eum: &#x201c; Numquid est cor tuum rectum sicut cor meum cum corde tuo? &#x201d;. Et ait Ionadab: &#x201c; Est &#x201d;. &#x201c; Si est, inquit, da manum tuam &#x201d;. Qui dedit manum suam. At ille levavit eum ad se in curru</span>
	<span class="versiculo"><sup>16</sup> dixitque ad eum: &#x201c; Veni mecum et vide zelum meum pro Domino &#x201d;. Et impositum currui suo</span>
	<span class="versiculo"><sup>17</sup> duxit in Samariam. Et percussit omnes, qui reliqui fuerant de Achab in Samaria usque ad unum, iuxta verbum Domini, quod locutus est per Eliam.</span>
	<span class="versiculo"><sup>18</sup> Congregavit ergo Iehu omnem populum et dixit ad eos: &#x201c; Achab coluit Baal parum, ego autem colam eum amplius.</span>
	<span class="versiculo"><sup>19</sup> Nunc igitur omnes prophetas Baal et universos servos eius et cunctos sacerdotes ipsius vocate ad me; nullus sit qui non veniat. Sacrificium enim grande est mihi Baal; quicumque defuerit, non vivet &#x201d;. Porro Iehu faciebat hoc insidiose, ut disperderet cultores Baal.</span>
	<span class="versiculo"><sup>20</sup> Dixitque: &#x201c; Sanctificate diem sollemnem Baal &#x201d;. Vocaveruntque.</span>
	<span class="versiculo"><sup>21</sup> Et misit Iehu in universos terminos Israel, et venerunt cuncti servi Baal; non fuit residuus, ne unus quidem qui non veniret. Et ingressi sunt templum Baal, et repleta est domus Baal a summo usque ad summum.</span>
	<span class="versiculo"><sup>22</sup> Dixitque ei, qui erat super vestes: &#x201c; Profer vestimenta universis servis Baal &#x201d;. Et protulit eis vestes.</span>
	<span class="versiculo"><sup>23</sup> Ingressusque Iehu et Ionadab filius Rechab templum Baal ait cultoribus Baal: &#x201c; Perquirite et videte, ne quis forte vobiscum sit de servis Domini, sed ut sint soli servi Baal &#x201d;.</span>
	<span class="versiculo"><sup>24</sup> Ingressi sunt igitur, ut facerent victimas et holocausta; Iehu autem praeparaverat sibi foris octoginta viros et dixerat eis: &#x201c; Quicumque permiserit fugere de hominibus his, quos ego adduxero in manus vestras, anima eius erit pro anima illius &#x201d;.</span>
	<span class="versiculo"><sup>25</sup> Factum est ergo cum completum esset holocaustum, praecepit Iehu cursoribus et ducibus suis: &#x201c; Ingredimini et percutite eos; nullus evadat! &#x201d;. Percusseruntque eos cursores et duces ore gladii et proiecerunt. Tunc ierunt usque in dabir templi Baal.</span>
	<span class="versiculo"><sup>26</sup> Et protulerunt lapidem Baal et combusserunt</span>
	<span class="versiculo"><sup>27</sup> et comminuerunt eum. Destruxerunt quoque aedem Baal et fecerunt pro ea latrinas usque diem hanc.</span>
	<span class="versiculo"><sup>28</sup> Delevit itaque Iehu Baal de Israel.</span>
	<span class="versiculo"><sup>29</sup> Verumtamen a peccatis Ieroboam filii Nabat, qui peccare fecerat Israel, non recessit; nec dereliquit vitulos aureos, qui erant in Bethel et in Dan.</span>
	<span class="versiculo"><sup>30</sup> Dixit autem Dominus ad Iehu: &#x201c; Quia studiose fecisti, quod rectum erat in oculis meis et omnia quae erant in corde meo fecisti contra domum Achab, filii tui usque ad quartam generationem sedebunt super thronum Israel &#x201d;.</span>
	<span class="versiculo"><sup>31</sup> Porro Iehu non custodivit, ut ambularet in lege Domini, Dei Israel, in toto corde suo; non enim recessit a peccatis Ieroboam, qui peccare fecerat Israel.</span>
	<span class="versiculo"><sup>32</sup> In diebus illis coepit Dominus discindere in Israel; percussitque eos Hazael in universis finibus Israel</span>
	<span class="versiculo"><sup>33</sup> a Iordane contra orientalem plagam omnem terram Galaad et Gad et Ruben et Manasse, ab Aroer, quae est super torrentem Arnon, et Galaad et Basan.</span>
	<span class="versiculo"><sup>34</sup> Reliqua autem gestorum Iehu et universa, quae fecit, et fortitudo eius, nonne haec scripta sunt in libro annalium regum Israel?</span>
	<span class="versiculo"><sup>35</sup> Et dormivit Iehu cum patribus suis, sepelieruntque eum in Samaria; et regnavit Ioachaz filius eius pro eo.</span>
	<span class="versiculo"><sup>36</sup> Dies autem, quos regnavit Iehu super Israel, viginti et octo anni sunt, in Samaria.</span>
</div>
