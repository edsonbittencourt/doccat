<div>
    <span class="capitulo">21</span>
    <span class="versiculo"><sup>1</sup> Duodecim annorum erat Manasses, cum regnare coepisset, et quinquaginta quinque annis regnavit in Ierusalem. Nomen matris eius Haphsiba.</span>
    <span class="versiculo"><sup>2</sup> Fecitque malum in conspectu Domini iuxta abominationes gentium, quas delevit Dominus a facie filiorum Israel.</span>
    <span class="versiculo"><sup>3</sup> Conversusque est et aedificavit excelsa, quae dissipaverat Ezechias pater eius, et erexit aras Baal et fecit palum, sicut fecerat Achab rex Israel, et adoravit omnem militiam caeli et coluit eam.</span>
    <span class="versiculo"><sup>4</sup> Exstruxitque aras in domo Domini, de qua dixit Dominus: &#x201c; In Ierusalem ponam nomen meum &#x201d;.</span>
    <span class="versiculo"><sup>5</sup> Et exstruxit altaria universae militiae caeli in duobus atriis templi Domini</span>
    <span class="versiculo"><sup>6</sup> et traduxit filium suum per ignem et hariolatus est et observavit auguria et constituit pythones et haruspices multiplicavit, ut faceret malum coram Domino et irritaret eum.</span>
    <span class="versiculo"><sup>7</sup> Posuit quoque palum Aserae, quem fecerat, in templo, super quo locutus est Dominus ad David et ad Salomonem filium eius: &#x201c; In templo hoc et in Ierusalem, quam elegi de cunctis tribubus Israel, ponam nomen meum in sempiternum;</span>
    <span class="versiculo"><sup>8</sup> et ultra non faciam commoveri pedem Israel de terra, quam dedi patribus eorum, sic tamen si custodierint opere omnia, quae praecepi eis, et universam legem, quam mandavit eis servus meus Moyses &#x201d;.</span>
    <span class="versiculo"><sup>9</sup> Illi vero non audierunt, sed seducti sunt a Manasse, ut facerent malum plus quam gentes, quas contrivit Dominus a facie filiorum Israel.</span>
    <span class="versiculo"><sup>10</sup> Locutusque est Dominus in manu servorum suorum prophetarum dicens:</span>
    <span class="versiculo"><sup>11</sup> &#x201c; Quia fecit Manasses rex Iudae abominationes istas pessimas super omnia, quae fecerunt Amorraei ante eum, et peccare fecit etiam Iudam in idolis suis,</span>
    <span class="versiculo"><sup>12</sup> propterea haec dicit Dominus, Deus Israel: Ecce ego inducam mala super Ierusalem et Iudam, ut quicumque audierit, tinniant ambae aures eius.</span>
    <span class="versiculo"><sup>13</sup> Et extendam super Ierusalem funiculum Samariae et pondus domus Achab et extergam Ierusalem sicut qui extergit vas, extergit et convertit super faciem eius.</span>
    <span class="versiculo"><sup>14</sup> Et proiciam reliquias hereditatis meae et tradam eas in manu inimicorum eius; eruntque in vastitate et rapina cunctis adversariis suis,</span>
    <span class="versiculo"><sup>15</sup> eo quod fecerint malum coram me et perseveraverint irritantes me ex die, qua egressi sunt patres eorum ex Aegypto, usque ad diem hanc &#x201d;.</span>
    <span class="versiculo"><sup>16</sup> Insuper et sanguinem innoxium fudit Manasses multum nimis, donec impleret Ierusalem usque ad summum, absque peccatis suis, quibus peccare fecit Iudam, ut faceret malum coram Domino.</span>
    <span class="versiculo"><sup>17</sup> Reliqua autem gestorum Manasse et universa, quae fecit, et peccatum eius, quod peccavit, nonne haec scripta sunt in libro annalium regum Iudae?</span>
    <span class="versiculo"><sup>18</sup> Dormivitque Manasses cum patribus suis et sepultus est in horto domus suae, in horto Oza; et regnavit Amon filius eius pro eo.</span>
    <span class="versiculo"><sup>19</sup> Viginti et duo annorum erat Amon, cum regnare coepisset, duobusque annis regnavit in Ierusalem. Nomen matris eius Mesallemeth filia Harus de Ieteba.</span>
    <span class="versiculo"><sup>20</sup> Fecitque malum in conspectu Domini, sicut fecerat Manasses pater eius,</span>
    <span class="versiculo"><sup>21</sup> et ambulavit in omni via, per quam ambulaverat pater eius; servivitque idolis, quibus servierat pater suus, et adoravit ea.</span>
    <span class="versiculo"><sup>22</sup> Et dereliquit Dominum, Deum patrum suorum et non ambulavit in via Domini.</span>
    <span class="versiculo"><sup>23</sup> Tetenderuntque ei insidias servi sui et interfecerunt regem in domo sua;</span>
    <span class="versiculo"><sup>24</sup> percussit autem populus terrae omnes, qui coniuraverant contra regem Amon, et constituerunt sibi regem Iosiam filium eius pro eo.</span>
    <span class="versiculo"><sup>25</sup> Reliqua autem gestorum Amon, quae fecit, nonne haec scripta sunt in libro annalium regum Iudae?</span>
    <span class="versiculo"><sup>26</sup> Sepelieruntque eum in sepulcro suo in horto Oza; et regnavit Iosias filius eius pro eo.</span>
</div>
