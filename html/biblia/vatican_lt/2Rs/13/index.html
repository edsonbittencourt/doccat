<div>
	<span class="capitulo">13</span>
	<span class="versiculo"><sup>1</sup> Anno vicesimo tertio Ioas filii Ochoziae regis Iudae regnavit Ioachaz filius Iehu super Israel in Samaria decem et septem annis.</span>
	<span class="versiculo"><sup>2</sup> Et fecit malum coram Domino secutusque est peccatum Ieroboam filii Nabat, qui peccare fecit Israel; non declinavit ab eo.</span>
	<span class="versiculo"><sup>3</sup> Iratusque est furor Domini contra Israel et tradidit eos in manu Hazael regis Syriae et in manu Benadad filii Hazael cunctis diebus.</span>
	<span class="versiculo"><sup>4</sup> Deprecatus est autem Ioachaz faciem Domini, et audivit eum Dominus; vidit enim angustiam Israel, qua attriverat eos rex Syriae.</span>
	<span class="versiculo"><sup>5</sup> Et dedit Dominus Israeli salvatorem, et liberatus est de manu Syriae; habitaveruntque filii Israel in tabernaculis suis sicut heri et nudiustertius.</span>
	<span class="versiculo"><sup>6</sup> Verumtamen non recesserunt a peccatis domus Ieroboam, qui peccare fecit Israel; in ipsis ambulaverunt. Siquidem et palus permansit in Samaria.</span>
	<span class="versiculo"><sup>7</sup> Et non reliquit Dominus Ioachaz de populo nisi quinquaginta equites et decem currus et decem milia peditum; interfecerat enim eos rex Syriae et redegerat quasi pulverem in tritura areae.</span>
	<span class="versiculo"><sup>8</sup> Reliqua autem gestorum Ioachaz et universa, quae fecit, sed et fortitudo eius, nonne haec scripta sunt in libro annalium regum Israel?</span>
	<span class="versiculo"><sup>9</sup> Dormivitque Ioachaz cum patribus suis, et sepelierunt eum in Samaria. Regnavitque Ioas filius eius pro eo.</span>
	<span class="versiculo"><sup>10</sup> Anno tricesimo septimo Ioas regis Iudae regnavit Ioas filius Ioachaz super Israel in Samaria sedecim annis.</span>
	<span class="versiculo"><sup>11</sup> Et fecit, quod malum est in conspectu Domini; non declinavit ab omnibus peccatis Ieroboam filii Nabat, qui peccare fecit Israel; in ipsis ambulavit.</span>
	<span class="versiculo"><sup>12</sup> Reliqua autem gestorum Ioas et universa, quae fecit, sed et fortitudo eius, quomodo pugnaverit contra Amasiam regem Iudae, nonne haec scripta sunt in libro annalium regum Israel?</span>
	<span class="versiculo"><sup>13</sup> Et dormivit Ioas cum patribus suis; Ieroboam autem sedit super solium eius. Porro Ioas sepultus est in Samaria cum regibus Israel.</span>
	<span class="versiculo"><sup>14</sup> Eliseus autem aegrotabat infirmitate, qua et mortuus est; descenditque ad eum Ioas rex Israel et flebat coram eo dicebatque: &#x201c; Pater mi, pater mi, currus Israel et auriga eius! &#x201d;.</span>
	<span class="versiculo"><sup>15</sup> Et ait illi Eliseus: &#x201c;Affer arcum et sagittas&#x201d;. Cumque attulisset ad eum arcum et sagittas,</span>
	<span class="versiculo"><sup>16</sup> dixit ad regem Israel: &#x201c; Pone manum tuam super arcum &#x201d;. Et, cum posuisset ille manum suam, superposuit Eliseus manus suas manibus regis</span>
	<span class="versiculo"><sup>17</sup> et ait: &#x201c; Aperi fenestram orientalem &#x201d;. Cumque aperuisset, dixit Eliseus: &#x201c;Iace sagittam!&#x201d;. Et iecit. Et ait Eliseus: &#x201c; Sagitta salutis Domini, et sagitta salutis contra Syriam. Percutiesque Syriam in Aphec, donec consumas eam &#x201d;.</span>
	<span class="versiculo"><sup>18</sup> Et ait: &#x201c; Tolle sagittas &#x201d;. Qui cum tulisset, rursum dixit ei: &#x201c; Percute iaculo terram!&#x201d;. Et, cum percussisset tribus vicibus et stetisset,</span>
	<span class="versiculo"><sup>19</sup> iratus est contra eum vir Dei et ait: &#x201c; Si percussisses quinquies aut sexies, percussisses Syriam usque ad consummationem; nunc autem tribus vicibus percuties eam &#x201d;.</span>
	<span class="versiculo"><sup>20</sup> Mortuus est ergo Eliseus, et sepelierunt eum. Latrunculi autem de Moab venerunt in terra in ipso anno.</span>
	<span class="versiculo"><sup>21</sup> Quidam autem sepelientes hominem viderunt latrunculos et proiecerunt cadaver in sepulcro Elisei et abierunt. Quod cum tetigisset ossa Elisei, revixit homo et stetit super pedes suos.</span>
	<span class="versiculo"><sup>22</sup> Igitur Hazael rex Syriae afflixit Israel cunctis diebus Ioachaz.</span>
	<span class="versiculo"><sup>23</sup> Et misertus est Dominus eorum et reversus est ad eos propter pactum suum, quod habebat cum Abraham, Isaac et Iacob, et noluit disperdere eos neque proicere penitus usque in praesens tempus.</span>
	<span class="versiculo"><sup>24</sup> Mortuus est autem Hazael rex Syriae; et regnavit Benadad filius eius pro eo.</span>
	<span class="versiculo"><sup>25</sup> Porro Ioas filius Ioachaz tulit urbes de manu Benadad filii Hazael, quas tulerat de manu Ioachaz patris sui iure proelii; tribus vicibus percussit eum Ioas et reddidit civitates Israeli.</span>
</div>
