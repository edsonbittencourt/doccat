<div>
	<span class="capitulo">3</span>
	<span class="versiculo"><sup>1</sup> Ioram vero filius Achab regnavit super Israel in Samaria anno decimo octavo Iosaphat regis Iudae regnavitque duodecim annis.</span>
	<span class="versiculo"><sup>2</sup> Et fecit malum coram Domino, sed non sicut pater suus et mater; tulit enim lapidem Baal, quem fecerat pater eius.</span>
	<span class="versiculo"><sup>3</sup> Verumtamen in peccatis Ieroboam filii Nabat, qui peccare fecit Israel, adhaesit nec recessit ab eis.</span>
	<span class="versiculo"><sup>4</sup> Porro Mesa rex Moab nutriebat pecora multa et solvebat regi Israel centum milia agnorum et lanam centum milium arietum.</span>
	<span class="versiculo"><sup>5</sup> Cumque mortuus fuisset Achab, praevaricatus est foedus, quod habebat cum rege Israel.</span>
	<span class="versiculo"><sup>6</sup> Egressus est igitur rex Ioram in die illa de Samaria et recensuit universum Israel;</span>
	<span class="versiculo"><sup>7</sup> profectusque misit ad Iosaphat regem Iudae dicens: &#x201c; Rex Moab recessit a me. Vis venire mecum contra Moab ad proelium? &#x201d;. Qui respondit: &#x201c; Ascendam. Qui meus est tuus est, populus meus populus tuus, equi mei equi tui &#x201d;.</span>
	<span class="versiculo"><sup>8</sup> Dixitque: &#x201c; Per quam viam ascendemus? &#x201d;. At ille respondit: &#x201c; Per desertum Idumaeae &#x201d;.</span>
	<span class="versiculo"><sup>9</sup> Perrexerunt igitur rex Israel et rex Iudae et rex Edom et circuierunt per viam septem dierum; nec erat aqua exercitui et iumentis, quae sequebantur eos.</span>
	<span class="versiculo"><sup>10</sup> Dixitque rex Israel: &#x201c; Heu! Congregavit nos Dominus tres reges, ut traderet in manu Moab &#x201d;.</span>
	<span class="versiculo"><sup>11</sup> Et ait Iosaphat: &#x201c; Estne hic propheta Domini, ut interrogemus Dominum per eum? &#x201d;. Et respondit unus de servis regis Israel: &#x201c; Est hic Eliseus filius Saphat, qui fundebat aquam super manus Eliae &#x201d;.</span>
	<span class="versiculo"><sup>12</sup> Et ait Iosaphat: &#x201c; Est apud eum sermo Domini &#x201d;. Descenditque ad eum rex Israel et Iosaphat et rex Edom.</span>
	<span class="versiculo"><sup>13</sup> Dixit autem Eliseus ad regem Israel: &#x201c; Quid mihi et tibi est? Vade ad prophetas patris tui et ad prophetas matris tuae &#x201d;. Et ait illi rex Israel: &#x201c;Non, congregavit enim Dominus tres reges hos, ut traderet eos in manu Moab? &#x201d;.</span>
	<span class="versiculo"><sup>14</sup> Dixit autem Eliseus: &#x201c; Vivit Dominus exercituum, in cuius conspectu sto, quod si non vultum Iosaphat regis Iudae revererer, ne attendissem quidem te nec respexissem;</span>
	<span class="versiculo"><sup>15</sup> nunc autem adducite mihi psaltem &#x201d;. Cumque caneret psaltes, facta est super eum manus Domini,</span>
	<span class="versiculo"><sup>16</sup> et ait: &#x201c; Haec dicit Dominus: Facite in torrente hoc fossas et fossas.</span>
	<span class="versiculo"><sup>17</sup> Haec enim dicit Dominus: Non videbitis ventum neque pluviam, et torrens replebitur aquis; et bibetis vos et pecora et iumenta vestra.</span>
	<span class="versiculo"><sup>18</sup> Parumque hoc est in conspectu Domini; insuper tradet etiam Moab in manu vestra,</span>
	<span class="versiculo"><sup>19</sup> et percutietis omnem civitatem munitam et omnem urbem electam et universum lignum fructiferum succidetis cunctosque fontes aquarum obturabitis et omnem agrum egregium operietis lapidibus &#x201d;.</span>
	<span class="versiculo"><sup>20</sup> Factum est igitur mane, quando sacrificium offerri solet, et ecce aquae veniebant per viam Edom. Et repleta est terra aquis.</span>
	<span class="versiculo"><sup>21</sup> Universi autem Moabitae audientes quod ascendissent reges, ut pugnarent adversum eos, convocaverunt omnes, qui accingi poterant balteo et desuper, et steterunt in terminis.</span>
	<span class="versiculo"><sup>22</sup> Primoque mane surgentes et, orto iam sole super aquis, viderunt Moabitae e contra aquas rubras quasi sanguinem</span>
	<span class="versiculo"><sup>23</sup> dixeruntque: &#x201c;Sanguis est gladii! Pugnaverunt reges contra se et caesi sunt mutuo. Nunc perge ad praedam, Moab! &#x201d;.</span>
	<span class="versiculo"><sup>24</sup> Perrexeruntque in castra Israel. Porro consurgens Israel percussit Moab, at illi fugerunt coram eis. Venerunt igitur subsequentes et percutientes Moab.</span>
	<span class="versiculo"><sup>25</sup> Et civitates destruxerunt et omnem agrum optimum mittentes singuli lapides repleverunt; et universos fontes aquarum obturaverunt et omnia ligna fructifera succiderunt, ita ut muri tantum Cirhareseth remanerent; et circumdederunt civitatem fundibularii et aggressi sunt.</span>
	<span class="versiculo"><sup>26</sup> Quod cum vidisset rex Moab, praevaluisse scilicet hostes, tulit secum septingentos viros educentes gladium, ut irrumperet ad regem Edom; et non potuerunt.</span>
	<span class="versiculo"><sup>27</sup> Arripiensque filium suum primogenitum, qui regnaturus erat pro eo, obtulit holocaustum super murum. Et facta est indignatio magna super Israel; statimque recesserunt ab eo et reversi sunt in terram suam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-regum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
