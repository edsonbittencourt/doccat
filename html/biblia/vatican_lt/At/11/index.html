<div>
	<span class="capitulo">11</span>
	<span class="versiculo"><sup>1</sup> Audierunt autem apostoli et fratres, qui erant in Iudaea, quoniam et gentes receperunt verbum Dei.</span>
	<span class="versiculo"><sup>2</sup> Cum ascendisset autem Petrus in Ierusalem, disceptabant adversus illum, qui erant ex circumcisione,</span>
	<span class="versiculo"><sup>3</sup> dicentes: &#x201c; Introisti ad viros praeputium habentes et manducasti cum illis! &#x201d;.</span>
	<span class="versiculo"><sup>4</sup> Incipiens autem Petrus exponebat illis ex ordine dicens:</span>
	<span class="versiculo"><sup>5</sup> &#x201c; Ego eram in civitate Ioppe orans et vidi in excessu mentis visionem, descendens vas quoddam velut linteum magnum quattuor initiis submitti de caelo et venit usque ad me;</span>
	<span class="versiculo"><sup>6</sup> in quod intuens considerabam et vidi quadrupedia terrae et bestias et reptilia et volatilia caeli.</span>
	<span class="versiculo"><sup>7</sup> Audivi autem et vocem dicentem mihi: &#x201c;Surgens, Petre, occide et manduca!&#x201d;.</span>
	<span class="versiculo"><sup>8</sup> Dixi autem: Nequaquam, Domine, quia commune aut immundum numquam introivit in os meum.</span>
	<span class="versiculo"><sup>9</sup> Respondit autem vox secundo de caelo: &#x201c;Quae Deus mundavit, tu ne commune dixeris&#x201d;.</span>
	<span class="versiculo"><sup>10</sup> Hoc autem factum est per ter, et retracta sunt rursum omnia in caelum.</span>
	<span class="versiculo"><sup>11</sup> Et ecce confestim tres viri astiterunt in domo, in qua eramus, missi a Caesarea ad me.</span>
	<span class="versiculo"><sup>12</sup> Dixit autem Spiritus mihi, ut irem cum illis nihil haesitans. Venerunt autem mecum et sex fratres isti, et ingressi sumus in domum viri.</span>
	<span class="versiculo"><sup>13</sup> Narravit autem nobis quomodo vidisset angelum ad domum suam stantem et dicentem: &#x201c;Mitte in Ioppen et accersi Simonem, qui cognominatur Petrus,</span>
	<span class="versiculo"><sup>14</sup> qui loquetur tibi verba, in quibus salvus eris tu et universa domus tua&#x201d;.</span>
	<span class="versiculo"><sup>15</sup> Cum autem coepissem loqui, decidit Spiritus Sanctus super eos, sicut et super nos in initio.</span>
	<span class="versiculo"><sup>16</sup> Recordatus sum autem verbi Domini, sicut dicebat: &#x201c;Ioannes quidem baptizavit aqua, vos autem baptizabimini in Spiritu Sancto&#x201d;.</span>
	<span class="versiculo"><sup>17</sup> Si ergo aequale donum dedit illis Deus sicut et nobis, qui credidimus in Dominum Iesum Christum, ego quis eram qui possem prohibere Deum? &#x201d;.</span>
	<span class="versiculo"><sup>18</sup> His autem auditis, acquieverunt et glorificaverunt Deum dicentes: &#x201c; Ergo et gentibus Deus paenitentiam ad vitam dedit &#x201d;.</span>
	<span class="versiculo"><sup>19</sup> Et illi quidem, qui dispersi fuerant a tribulatione, quae facta fuerat sub Stephano, perambulaverunt usque Phoenicen et Cyprum et Antiochiam, nemini loquentes verbum; nisi solis Iudaeis.</span>
	<span class="versiculo"><sup>20</sup> Erant autem quidam ex eis viri Cyprii et Cyrenaei, qui, cum introissent Antiochiam, loquebantur et ad Graecos evangelizantes Dominum Iesum.</span>
	<span class="versiculo"><sup>21</sup> Et erat manus Domini cum eis; multusque numerus credentium conversus est ad Dominum.</span>
	<span class="versiculo"><sup>22</sup> Auditus est autem sermo in auribus ecclesiae, quae erat in Ierusalem, super istis, et miserunt Barnabam usque Antiochiam;</span>
	<span class="versiculo"><sup>23</sup> qui cum pervenisset et vidisset gratiam Dei, gavisus est et hortabatur omnes proposito cordis permanere in Domino,</span>
	<span class="versiculo"><sup>24</sup> quia erat vir bonus et plenus Spiritu Sancto et fide. Et apposita est turba multa Domino.</span>
	<span class="versiculo"><sup>25</sup> Profectus est autem Tarsum, ut quaereret Saulum;</span>
	<span class="versiculo"><sup>26</sup> quem cum invenisset, perduxit Antiochiam. Factum est autem eis, ut annum totum conversarentur in ecclesia et docerent turbam multam, et cognominarentur primum Antiochiae discipuli Christiani.</span>
	<span class="versiculo"><sup>27</sup> In his autem diebus supervenerunt ab Hierosolymis prophetae Antiochiam;</span>
	<span class="versiculo"><sup>28</sup> et surgens unus ex eis nomine Agabus significavit per Spiritum famem magnam futuram in universo orbe terrarum; quae facta est sub Claudio.</span>
	<span class="versiculo"><sup>29</sup> Discipuli autem, prout quis habebat, proposuerunt singuli eorum in ministerium mittere habitantibus in Iudaea fratribus;</span>
	<span class="versiculo"><sup>30</sup> quod et fecerunt, mittentes ad presbyteros per manum Barnabae et Sauli.</span>
</div>
