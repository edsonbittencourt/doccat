<div>
	<span class="capitulo">16</span>
	<span class="versiculo"><sup>1</sup> Pervenit autem in Derben et Lystram. Et ecce discipulus quidam erat ibi nomine Timotheus, filius mulieris Iudaeae fidelis, patre autem Graeco;</span>
	<span class="versiculo"><sup>2</sup> huic testimonium reddebant, qui in Lystris erant et Iconii fratres.</span>
	<span class="versiculo"><sup>3</sup> Hunc voluit Paulus secum proficisci et assumens circumcidit eum propter Iudaeos, qui erant in illis locis; sciebant enim omnes quod pater eius Graecus esset.</span>
	<span class="versiculo"><sup>4</sup> Cum autem pertransirent civitates, tradebant eis custodire dogmata, quae erant decreta ab apostolis et presbyteris, qui essent Hierosolymis.</span>
	<span class="versiculo"><sup>5</sup> Ecclesiae quidem confirmabantur fide et abundabant numero cotidie.</span>
	<span class="versiculo"><sup>6</sup> Transierunt autem Phrygiam et Galatiae regionem, vetati a Sancto Spiritu loqui verbum in Asia;</span>
	<span class="versiculo"><sup>7</sup> cum venissent autem circa Mysiam, tentabant ire Bithyniam, et non permisit eos Spiritus Iesu;</span>
	<span class="versiculo"><sup>8</sup> cum autem praeterissent Mysiam, descenderunt Troadem.</span>
	<span class="versiculo"><sup>9</sup> Et visio per noctem Paulo ostensa est: vir Macedo quidam erat stans et deprecans eum et dicens: &#x201c; Transiens in Macedoniam, adiuva nos! &#x201d;.</span>
	<span class="versiculo"><sup>10</sup> Ut autem visum vidit, statim quaesivimus proficisci in Macedoniam, certi facti quia vocasset nos Deus evangelizare eis.</span>
	<span class="versiculo"><sup>11</sup> Navigantes autem a Troade recto cursu venimus Samothraciam et sequenti die Neapolim</span>
	<span class="versiculo"><sup>12</sup> et inde Philippos, quae est prima partis Macedoniae civitas, colonia. Eramus autem in hac urbe diebus aliquot commorantes.</span>
	<span class="versiculo"><sup>13</sup> Die autem sabbatorum egressi sumus foras portam iuxta flumen, ubi putabamus orationem esse, et sedentes loquebamur mulieribus, quae convenerant.</span>
	<span class="versiculo"><sup>14</sup> Et quaedam mulier nomine Lydia, purpuraria civitatis Thyatirenorum colens Deum, audiebat, cuius Dominus aperuit cor intendere his, quae dicebantur a Paulo.</span>
	<span class="versiculo"><sup>15</sup> Cum autem baptizata esset et domus eius, deprecata est dicens: &#x201c; Si iudicastis me fidelem Domino esse, introite in domum meam et manete &#x201d;; et coegit nos.</span>
	<span class="versiculo"><sup>16</sup> Factum est autem, euntibus nobis ad orationem, puellam quandam habentem spiritum pythonem obviare nobis, quae quaestum magnum praestabat dominis suis divinando.</span>
	<span class="versiculo"><sup>17</sup> Haec subsecuta Paulum et nos clamabat dicens: &#x201c; Isti homines servi Dei Altissimi sunt, qui annuntiant vobis viam salutis &#x201d;.</span>
	<span class="versiculo"><sup>18</sup> Hoc autem faciebat multis diebus. Dolens autem Paulus et conversus spiritui dixit: &#x201c; Praecipio tibi in nomine Iesu Christi exire ab ea &#x201d;; et exiit eadem hora.</span>
	<span class="versiculo"><sup>19</sup> Videntes autem domini eius quia exivit spes quaestus eorum, apprehendentes Paulum et Silam traxerunt in forum ad principes;</span>
	<span class="versiculo"><sup>20</sup> et producentes eos magistratibus dixerunt: &#x201c; Hi homines conturbant civitatem nostram, cum sint Iudaei,</span>
	<span class="versiculo"><sup>21</sup> et annuntiant mores, quos non licet nobis suscipere neque facere, cum simus Romani &#x201d;.</span>
	<span class="versiculo"><sup>22</sup> Et concurrit plebs adversus eos; et magistratus, scissis tunicis eorum, iusserunt virgis caedi</span>
	<span class="versiculo"><sup>23</sup> et, cum multas plagas eis imposuissent, miserunt eos in carcerem, praecipientes custodi, ut caute custodiret eos;</span>
	<span class="versiculo"><sup>24</sup> qui cum tale praeceptum accepisset, misit eos in interiorem carcerem et pedes eorum strinxit in ligno.</span>
	<span class="versiculo"><sup>25</sup> Media autem nocte, Paulus et Silas orantes laudabant Deum, et audiebant eos, qui in custodia erant;</span>
	<span class="versiculo"><sup>26</sup> subito vero terraemotus factus est magnus, ita ut moverentur fundamenta carceris, et aperta sunt statim ostia omnia, et universorum vincula soluta sunt.</span>
	<span class="versiculo"><sup>27</sup> Expergefactus autem custos carceris et videns apertas ianuas carceris, evaginato gladio volebat se interficere, aestimans fugisse vinctos.</span>
	<span class="versiculo"><sup>28</sup> Clamavit autem Paulus magna voce dicens: &#x201c; Nihil feceris tibi mali; universi enim hic sumus &#x201d;.</span>
	<span class="versiculo"><sup>29</sup> Petitoque lumine, intro cucurrit et tremefactus procidit Paulo et Silae;</span>
	<span class="versiculo"><sup>30</sup> et producens eos foras ait: &#x201c; Domini, quid me oportet facere, ut salvus fiam? &#x201d;.</span>
	<span class="versiculo"><sup>31</sup> At illi dixerunt: &#x201c; Crede in Domino Iesu et salvus eris tu et domus tua &#x201d;.</span>
	<span class="versiculo"><sup>32</sup> Et locuti sunt ei verbum Domini cum omnibus, qui erant in domo eius.</span>
	<span class="versiculo"><sup>33</sup> Et tollens eos in illa hora noctis lavit eos a plagis, et baptizatus est ipse et omnes eius continuo;</span>
	<span class="versiculo"><sup>34</sup> cumque perduxisset eos in domum, apposuit mensam et laetatus est cum omni domo sua credens Deo.</span>
	<span class="versiculo"><sup>35</sup> Et cum dies factus esset, miserunt magistratus lictores dicentes: &#x201c; Dimitte homines illos! &#x201d;.</span>
	<span class="versiculo"><sup>36</sup> Nuntiavit autem custos carceris verba haec Paulo: &#x201c; Miserunt magistratus, ut dimittamini; nunc igitur exeuntes ite in pace &#x201d;.</span>
	<span class="versiculo"><sup>37</sup> Paulus autem dixit eis: &#x201c; Caesos nos publice, indemnatos, cum homines Romani essemus, miserunt in carcerem; et nunc occulte nos eiciunt? Non ita, sed veniant et ipsi nos educant &#x201d;.</span>
	<span class="versiculo"><sup>38</sup> Nuntiaverunt autem magistratibus lictores verba haec. Timueruntque audito quod Romani essent;</span>
	<span class="versiculo"><sup>39</sup> et venientes deprecati sunt eos et educentes rogabant, ut egrederentur urbem.</span>
	<span class="versiculo"><sup>40</sup> Exeuntes autem de carcere introierunt ad Lydiam et, visis fratribus, consolati sunt eos et profecti sunt.</span>
</div>
