<div>
	<span class="capitulo">24</span>
	<span class="versiculo"><sup>1</sup> Post quinque autem dies, descendit princeps sacerdo tum Ananias cum senioribus quibusdam et Tertullo quodam oratore, qui adierunt praesidem adversus Paulum.</span>
	<span class="versiculo"><sup>2</sup> Et citato eo, coepit accusare Tertullus dicens: &#x201c; Cum in multa pace agamus per te, et multa corrigantur genti huic per tuam providentiam,</span>
	<span class="versiculo"><sup>3</sup> semper et ubique suscipimus, optime Felix, cum omni gratiarum actione.</span>
	<span class="versiculo"><sup>4</sup> Ne diutius autem te protraham, oro, breviter audias nos pro tua clementia.</span>
	<span class="versiculo"><sup>5</sup> Invenimus enim hunc hominem pestiferum et concitantem seditiones omnibus Iudaeis, qui sunt in universo orbe, et auctorem seditionis sectae Nazarenorum,</span>
	<span class="versiculo"><sup>6</sup> qui etiam templum violare conatus est, quem et apprehendimus,</span>
	<span class="versiculo"><sup>(7)</sup> </span>
	<span class="versiculo"><sup>8</sup> a quo poteris ipse diiudicans de omnibus istis cognoscere, de quibus nos accusamus eum &#x201d;.</span>
	<span class="versiculo"><sup>9</sup> Adiecerunt autem et Iudaei dicentes haec ita se habere.</span>
	<span class="versiculo"><sup>10</sup> Respondit autem Paulus, annuente sibi praeside dicere: &#x201c; Ex multis annis esse te iudicem genti huic sciens bono animo de causa mea rationem reddam,</span>
	<span class="versiculo"><sup>11</sup> cum possis cognoscere quia non plus sunt dies mihi quam duodecim, ex quo ascendi adorare in Ierusalem,</span>
	<span class="versiculo"><sup>12</sup> et neque in templo invenerunt me cum aliquo disputantem aut concursum facientem turbae neque in synagogis neque in civitate,</span>
	<span class="versiculo"><sup>13</sup> neque probare possunt tibi, de quibus nunc accusant me.</span>
	<span class="versiculo"><sup>14</sup> Confiteor autem hoc tibi, quod secundum viam, quam dicunt haeresim, sic deservio patrio Deo credens omnibus, quae secundum Legem sunt et in Prophetis scripta,</span>
	<span class="versiculo"><sup>15</sup> spem habens in Deum, quam et hi ipsi exspectant, resurrectionem futuram iustorum et iniquorum.</span>
	<span class="versiculo"><sup>16</sup> In hoc et ipse studeo sine offendiculo conscientiam habere ad Deum et ad homines semper.</span>
	<span class="versiculo"><sup>17</sup> Post annos autem plures, eleemosynas facturus in gentem meam veni et oblationes;</span>
	<span class="versiculo"><sup>18</sup> in quibus invenerunt me purificatum in templo, non cum turba neque cum tumultu;</span>
	<span class="versiculo"><sup>19</sup> quidam autem ex Asia Iudaei, quos oportebat apud te praesto esse et accusare, si quid haberent adversum me;</span>
	<span class="versiculo"><sup>20</sup> aut hi ipsi dicant quid invenerint iniquitatis, cum starem in concilio,</span>
	<span class="versiculo"><sup>21</sup> nisi de una hac voce, qua clamavi inter eos stans: De resurrectione mortuorum ego iudicor hodie apud vos! &#x201d;.</span>
	<span class="versiculo"><sup>22</sup> Distulit autem illos Felix certissime sciens ea, quae de hac via sunt, dicens: &#x201c; Cum tribunus Lysias descenderit, cognoscam causam vestram &#x201d;,</span>
	<span class="versiculo"><sup>23</sup> iubens centurioni custodiri eum et habere mitigationem, nec quemquam prohibere de suis ministrare ei.</span>
	<span class="versiculo"><sup>24</sup> Post aliquot autem dies, adveniens Felix cum Drusilla uxore sua, quae erat Iudaea, vocavit Paulum et audivit ab eo de fide, quae est in Christum Iesum.</span>
	<span class="versiculo"><sup>25</sup> Disputante autem illo de iustitia et continentia et de iudicio futuro, timefactus Felix respondit: &#x201c; Quod nunc attinet, vade; tempore autem opportuno accersiam te &#x201d;,</span>
	<span class="versiculo"><sup>26</sup> simul et sperans quia pecunia daretur sibi a Paulo; propter quod et frequenter accersiens eum loquebatur cum eo.</span>
	<span class="versiculo"><sup>27</sup> Biennio autem expleto, accepit successorem Felix Porcium Festum; volensque gratiam praestare Iudaeis, Felix reliquit Paulum vinctum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
