<div>
    <span class="capitulo">27</span>
    <span class="versiculo"><sup>1</sup> Ut autem iudicatum est na vigare nos in Italiam, tradiderunt et Paulum et quosdam alios vinctos centurioni nomine Iulio, cohortis Augustae.</span>
    <span class="versiculo"><sup>2</sup> Ascendentes autem navem Hadramyttenam, incipientem navigare circa Asiae loca, sustulimus, perseverante nobiscum Aristarcho Macedone Thessalonicensi;</span>
    <span class="versiculo"><sup>3</sup> sequenti autem die, devenimus Sidonem, et humane tractans Iulius Paulum permisit ad amicos ire et curam sui agere.</span>
    <span class="versiculo"><sup>4</sup> Et inde cum sustulissemus, subnavigavimus Cypro, propterea quod essent venti contrarii;</span>
    <span class="versiculo"><sup>5</sup> et pelagus Ciliciae et Pamphyliae navigantes venimus Myram, quae est Lyciae.</span>
    <span class="versiculo"><sup>6</sup> Et ibi inveniens centurio navem Alexandrinam navigantem in Italiam transposuit nos in eam.</span>
    <span class="versiculo"><sup>7</sup> Et cum multis diebus tarde navigaremus et vix devenissemus contra Cnidum, prohibente nos vento, subnavigavimus Cretae secundum Salmonem;</span>
    <span class="versiculo"><sup>8</sup> et vix iuxta eam navigantes venimus in locum quendam, qui vocatur Boni Portus, cui iuxta erat civitas Lasaea.</span>
    <span class="versiculo"><sup>9</sup> Multo autem tempore peracto, et cum iam non esset tuta navigatio, eo quod et ieiunium iam praeterisset, monebat Paulus</span>
    <span class="versiculo"><sup>10</sup> dicens eis: &#x201c; Viri, video quoniam cum iniuria et multo damno non solum oneris et navis sed etiam animarum nostrarum incipit esse navigatio &#x201d;.</span>
    <span class="versiculo"><sup>11</sup> Centurio autem gubernatori et nauclero magis credebat quam his, quae a Paulo dicebantur.</span>
    <span class="versiculo"><sup>12</sup> Et cum aptus portus non esset ad hiemandum, plurimi statuerunt consilium enavigare inde, si quo modo possent devenientes Phoenicen hiemare, portum Cretae respicientem ad africum et ad caurum.</span>
    <span class="versiculo"><sup>13</sup> Aspirante autem austro, aestimantes propositum se tenere, cum sustulissent, propius legebant Cretam.</span>
    <span class="versiculo"><sup>14</sup> Non post multum autem misit se contra ipsam ventus typhonicus, qui vocatur euroaquilo;</span>
    <span class="versiculo"><sup>15</sup> cumque arrepta esset navis et non posset conari in ventum, data nave flatibus, ferebamur.</span>
    <span class="versiculo"><sup>16</sup> Insulam autem quandam decurrentes, quae vocatur Cauda, potuimus vix obtinere scapham,</span>
    <span class="versiculo"><sup>17</sup> qua sublata, adiutoriis utebantur accingentes navem; et timentes, ne in Syrtim inciderent, submisso vase, sic ferebantur.</span>
    <span class="versiculo"><sup>18</sup> Valide autem nobis tempestate iactatis, sequenti die iactum fecerunt</span>
    <span class="versiculo"><sup>19</sup> et tertia die suis manibus armamenta navis proiecerunt.</span>
    <span class="versiculo"><sup>20</sup> Neque sole autem neque sideribus apparentibus per plures dies, et tempestate non exigua imminente, iam auferebatur spes omnis salutis nostrae.</span>
    <span class="versiculo"><sup>21</sup> Et cum multa ieiunatio fuisset, tunc stans Paulus in medio eorum dixit: &#x201c; Oportebat quidem, o viri, audito me, non tollere a Creta lucrique facere iniuriam hanc et iacturam.</span>
    <span class="versiculo"><sup>22</sup> Et nunc suadeo vobis bono animo esse, nulla enim amissio animae erit ex vobis praeterquam navis;</span>
    <span class="versiculo"><sup>23</sup> astitit enim mihi hac nocte angelus Dei, cuius sum ego, cui et deservio,</span>
    <span class="versiculo"><sup>24</sup> dicens: &#x201c;Ne timeas, Paule; Caesari te oportet assistere, et ecce donavit tibi Deus omnes, qui navigant tecum&#x201d;.</span>
    <span class="versiculo"><sup>25</sup> Propter quod bono animo estote, viri; credo enim Deo, quia sic erit, quemadmodum dictum est mihi.</span>
    <span class="versiculo"><sup>26</sup> In insulam autem quandam oportet nos incidere &#x201d;.</span>
    <span class="versiculo"><sup>27</sup> Sed posteaquam quarta decima nox supervenit, cum ferremur in Hadria, circa mediam noctem suspicabantur nautae apparere sibi aliquam regionem.</span>
    <span class="versiculo"><sup>28</sup> Qui submittentes bolidem invenerunt passus viginti; et pusillum inde separati et rursum submittentes invenerunt passus quindecim;</span>
    <span class="versiculo"><sup>29</sup> timentes autem, ne in aspera loca incideremus, de puppi mittentes ancoras quattuor optabant diem fieri.</span>
    <span class="versiculo"><sup>30</sup> Nautis vero quaerentibus fugere de navi, cum demisissent scapham in mare sub obtentu, quasi a prora inciperent ancoras extendere,</span>
    <span class="versiculo"><sup>31</sup> dixit Paulus centurioni et militibus: &#x201c; Nisi hi in navi manserint, vos salvi fieri non potestis &#x201d;.</span>
    <span class="versiculo"><sup>32</sup> Tunc absciderunt milites funes scaphae et passi sunt eam excidere.</span>
    <span class="versiculo"><sup>33</sup> Donec autem lux inciperet fieri, rogabat Paulus omnes sumere cibum dicens: &#x201c; Quarta decima hodie die exspectantes ieiuni permanetis nihil accipientes;</span>
    <span class="versiculo"><sup>34</sup> propter quod rogo vos accipere cibum, hoc enim pro salute vestra est, quia nullius vestrum capillus de capite peribit &#x201d;.</span>
    <span class="versiculo"><sup>35</sup> Et cum haec dixisset et sumpsisset panem, gratias egit Deo in conspectu omnium et, cum fregisset, coepit manducare.</span>
    <span class="versiculo"><sup>36</sup> Animaequiores autem facti omnes et ipsi assumpserunt cibum.</span>
    <span class="versiculo"><sup>37</sup> Eramus vero universae animae in navi ducentae septuaginta sex.</span>
    <span class="versiculo"><sup>38</sup> Et satiati cibo alleviabant navem iactantes triticum in mare.</span>
    <span class="versiculo"><sup>39</sup> Cum autem dies factus esset, terram non agnoscebant; sinum vero quendam considerabant habentem litus, in quem cogitabant, si possent, eicere navem.</span>
    <span class="versiculo"><sup>40</sup> Et cum ancoras abstulissent, committebant mari simul laxantes iuncturas gubernaculorum et, levato artemone, secundum flatum aurae tendebant ad litus.</span>
    <span class="versiculo"><sup>41</sup> Et cum incidissent in locum dithalassum, impegerunt navem; et prora quidem fixa manebat immobilis, puppis vero solvebatur a vi fluctuum.</span>
    <span class="versiculo"><sup>42</sup> Militum autem consilium fuit, ut custodias occiderent, ne quis, cum enatasset, effugeret;</span>
    <span class="versiculo"><sup>43</sup> centurio autem volens servare Paulum prohibuit eos a consilio iussitque eos, qui possent natare, mittere se primos et ad terram exire</span>
    <span class="versiculo"><sup>44</sup> et ceteros, quosdam in tabulis, quosdam vero super ea, quae de navi essent; et sic factum est ut omnes evaderent ad terram.</span>
</div>
