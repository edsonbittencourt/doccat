<div>
	<span class="capitulo">10</span>
	<span class="versiculo"><sup>1</sup> Vir autem quidam in Cae sarea nomine Cornelius, cen turio cohortis, quae dicitur Italica,</span>
	<span class="versiculo"><sup>2</sup> religiosus et timens Deum cum omni domo sua, faciens eleemosynas multas plebi et deprecans Deum semper,</span>
	<span class="versiculo"><sup>3</sup> vidit in visu manifeste quasi hora nona diei angelum Dei introeuntem ad se et dicentem sibi: &#x201c; Corneli &#x201d;.</span>
	<span class="versiculo"><sup>4</sup> At ille intuens eum et timore correptus dixit: &#x201c; Quid est, domine? &#x201d;. Dixit autem illi: &#x201c; Orationes tuae et eleemosynae tuae ascenderunt in memoriam in conspectu Dei.</span>
	<span class="versiculo"><sup>5</sup> Et nunc mitte viros in Ioppen et accersi Simonem quendam, qui cognominatur Petrus;</span>
	<span class="versiculo"><sup>6</sup> hic hospitatur apud Simonem quendam coriarium, cui est domus iuxta mare &#x201d;.</span>
	<span class="versiculo"><sup>7</sup> Ut autem discessit angelus, qui loquebatur illi, cum vocasset duos domesticos suos et militem religiosum ex his, qui illi parebant,</span>
	<span class="versiculo"><sup>8</sup> et narrasset illis omnia, misit illos in Ioppen.</span>
	<span class="versiculo"><sup>9</sup> Postera autem die, iter illis facientibus et appropinquantibus civitati, ascendit Petrus super tectum, ut oraret circa horam sextam.</span>
	<span class="versiculo"><sup>10</sup> Et cum esuriret, voluit gustare; parantibus autem eis, cecidit super eum mentis excessus,</span>
	<span class="versiculo"><sup>11</sup> et videt caelum apertum et descendens vas quoddam velut linteum magnum quattuor initiis submitti in terram,</span>
	<span class="versiculo"><sup>12</sup> in quo erant omnia quadrupedia et serpentia terrae et volatilia caeli.</span>
	<span class="versiculo"><sup>13</sup> Et facta est vox ad eum: &#x201c; Surge, Petre, occide et manduca! &#x201d;.</span>
	<span class="versiculo"><sup>14</sup> Ait autem Petrus: &#x201c; Nequaquam, Domine, quia numquam manducavi omne commune et immundum &#x201d;.</span>
	<span class="versiculo"><sup>15</sup> Et vox iterum secundo ad eum: &#x201c; Quae Deus purificavit, ne tu commune dixeris &#x201d;.</span>
	<span class="versiculo"><sup>16</sup> Hoc autem factum est per ter, et statim receptum est vas in caelum.</span>
	<span class="versiculo"><sup>17</sup> Et dum intra se haesitaret Petrus quidnam esset visio, quam vidisset, ecce viri, qui missi erant a Cornelio, inquirentes domum Simonis astiterunt ad ianuam</span>
	<span class="versiculo"><sup>18</sup> et, cum vocassent, interrogabant si Simon, qui cognominatur Petrus, illic haberet hospitium.</span>
	<span class="versiculo"><sup>19</sup> Petro autem cogitante de visione, dixit Spiritus ei: &#x201c; Ecce viri tres quaerunt te;</span>
	<span class="versiculo"><sup>20</sup> surge itaque et descende et vade cum eis nihil dubitans, quia ego misi illos &#x201d;.</span>
	<span class="versiculo"><sup>21</sup> Descendens autem Petrus ad viros dixit: &#x201c; Ecce ego sum, quem quaeritis; quae causa est, propter quam venistis? &#x201d;.</span>
	<span class="versiculo"><sup>22</sup> Qui dixerunt: &#x201c; Cornelius centurio, vir iustus et timens Deum et testimonium habens ab universa gente Iudaeorum, responsum accepit ab angelo sancto accersire te in domum suam et audire verba abs te &#x201d;.</span>
	<span class="versiculo"><sup>23</sup> Invitans igitur eos recepit hospitio.
Sequenti autem die, surgens profectus est cum eis, et quidam ex fratribus ab Ioppe comitati sunt eum.</span>
	<span class="versiculo"><sup>24</sup> Altera autem die introivit Caesaream; Cornelius vero exspectabat illos, convocatis cognatis suis et necessariis amicis.</span>
	<span class="versiculo"><sup>25</sup> Et factum est, cum introisset Petrus, obvius ei Cornelius procidens ad pedes adoravit.</span>
	<span class="versiculo"><sup>26</sup> Petrus vero levavit eum dicens: &#x201c; Surge, et ego ipse homo sum &#x201d;.</span>
	<span class="versiculo"><sup>27</sup> Et loquens cum illo intravit et invenit multos, qui convenerant;</span>
	<span class="versiculo"><sup>28</sup> dixitque ad illos: &#x201c; Vos scitis quomodo illicitum sit viro Iudaeo coniungi aut accedere ad alienigenam. Et mihi ostendit Deus neminem communem aut immundum dicere hominem;</span>
	<span class="versiculo"><sup>29</sup> propter quod sine dubitatione veni accersitus. Interrogo ergo quam ob causam accersistis me &#x201d;.</span>
	<span class="versiculo"><sup>30</sup> Et Cornelius ait: &#x201c; A nudius quarta die usque in hanc horam orans eram hora nona in domo mea, et ecce vir stetit ante me in veste candida</span>
	<span class="versiculo"><sup>31</sup> et ait: &#x201c;Corneli, exaudita est oratio tua, et eleemosynae tuae commemoratae sunt in conspectu Dei.</span>
	<span class="versiculo"><sup>32</sup> Mitte ergo in Ioppen et accersi Simonem, qui cognominatur Petrus; hic hospitatur in domo Simonis coriarii iuxta mare&#x201d;.</span>
	<span class="versiculo"><sup>33</sup> Confestim igitur misi ad te, et tu bene fecisti veniendo. Nunc ergo omnes nos in conspectu Dei adsumus audire omnia, quaecumque tibi praecepta sunt a Domino &#x201d;.</span>
	<span class="versiculo"><sup>34</sup> Aperiens autem Petrus os dixit: &#x201c; In veritate comperio quoniam non est personarum acceptor Deus,</span>
	<span class="versiculo"><sup>35</sup> sed in omni gente, qui timet eum et operatur iustitiam, acceptus est illi.</span>
	<span class="versiculo"><sup>36</sup> Verbum misit filiis Israel evangelizans pacem per Iesum Christum; hic est omnium Dominus.</span>
	<span class="versiculo"><sup>37</sup> Vos scitis quod factum est verbum per universam Iudaeam incipiens a Galilaea post baptismum, quod praedicavit Ioannes:</span>
	<span class="versiculo"><sup>38</sup> Iesum a Nazareth, quomodo unxit eum Deus Spiritu Sancto et virtute, qui pertransivit benefaciendo et sanando omnes oppressos a Diabolo, quoniam Deus erat cum illo.</span>
	<span class="versiculo"><sup>39</sup> Et nos testes sumus omnium, quae fecit in regione Iudaeorum et Ierusalem; quem et occiderunt suspendentes in ligno.</span>
	<span class="versiculo"><sup>40</sup> Hunc Deus suscitavit tertia die et dedit eum manifestum fieri</span>
	<span class="versiculo"><sup>41</sup> non omni populo, sed testibus praeordinatis a Deo, nobis, qui manducavimus et bibimus cum illo postquam resurrexit a mortuis;</span>
	<span class="versiculo"><sup>42</sup> et praecepit nobis praedicare populo et testificari quia ipse est, qui constitutus est a Deo iudex vivorum et mortuorum.</span>
	<span class="versiculo"><sup>43</sup> Huic omnes Prophetae testimonium perhibent remissionem peccatorum accipere per nomen eius omnes, qui credunt in eum &#x201d;.</span>
	<span class="versiculo"><sup>44</sup> Adhuc loquente Petro verba haec, cecidit Spiritus Sanctus super omnes, qui audiebant verbum.</span>
	<span class="versiculo"><sup>45</sup> Et obstupuerunt, qui ex circumcisione fideles, qui venerant cum Petro, quia et in nationes gratia Spiritus Sancti effusa est;</span>
	<span class="versiculo"><sup>46</sup> audiebant enim illos loquentes linguis et magnificantes Deum. Tunc respondit Petrus:</span>
	<span class="versiculo"><sup>47</sup> &#x201c; Numquid aquam quis prohibere potest, ut non baptizentur hi, qui Spiritum Sanctum acceperunt sicut et nos? &#x201d;.</span>
	<span class="versiculo"><sup>48</sup> Et iussit eos in nomine Iesu Christi baptizari. Tunc rogaverunt eum, ut maneret aliquot diebus.</span>
</div>
