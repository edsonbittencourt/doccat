<div>
	<span class="capitulo">12</span>
	<span class="versiculo"><sup>1</sup> Illo autem tempore, misit Herodes rex manus, ut affli geret quosdam de ecclesia.</span>
	<span class="versiculo"><sup>2</sup> Occidit autem Iacobum fratrem Ioannis gladio.</span>
	<span class="versiculo"><sup>3</sup> Videns autem quia placeret Iudaeis, apposuit apprehendere et Petrum &#x2014; erant autem dies Azymorum &#x2014;</span>
	<span class="versiculo"><sup>4</sup> quem cum apprehendisset, misit in carcerem tradens quattuor quaternionibus militum custodire eum, volens post Pascha producere eum populo.</span>
	<span class="versiculo"><sup>5</sup> Et Petrus quidem servabatur in carcere; oratio autem fiebat sine intermissione ab ecclesia ad Deum pro eo.</span>
	<span class="versiculo"><sup>6</sup> Cum autem producturus eum esset Herodes, in ipsa nocte erat Petrus dormiens inter duos milites vinctus catenis duabus, et custodes ante ostium custodiebant carcerem.</span>
	<span class="versiculo"><sup>7</sup> Et ecce angelus Domini astitit, et lumen refulsit in habitaculo; percusso autem latere Petri, suscitavit eum dicens: &#x201c; Surge velociter! &#x201d;. Et ceciderunt catenae de manibus eius.</span>
	<span class="versiculo"><sup>8</sup> Dixit autem angelus ad eum: &#x201c; Praecingere et calcea te sandalia tua! &#x201d;. Et fecit sic. Et dicit illi: &#x201c; Circumda tibi vestimentum tuum et sequere me! &#x201d;.</span>
	<span class="versiculo"><sup>9</sup> Et exiens sequebatur et nesciebat quia verum est, quod fiebat per angelum; aestimabat autem se visum videre.</span>
	<span class="versiculo"><sup>10</sup> Transeuntes autem primam custodiam et secundam venerunt ad portam ferream, quae ducit ad civitatem, quae ultro aperta est eis, et exeuntes processerunt vicum unum, et continuo discessit angelus ab eo.</span>
	<span class="versiculo"><sup>11</sup> Et Petrus ad se reversus dixit: &#x201c; Nunc scio vere quia misit Dominus angelum suum et eripuit me de manu Herodis et de omni exspectatione plebis Iudaeorum &#x201d;.</span>
	<span class="versiculo"><sup>12</sup> Consideransque venit ad domum Mariae matris Ioannis, qui cognominatur Marcus, ubi erant multi congregati et orantes.</span>
	<span class="versiculo"><sup>13</sup> Pulsante autem eo ostium ianuae, processit puella ad audiendum, nomine Rhode;</span>
	<span class="versiculo"><sup>14</sup> et ut cognovit vocem Petri, prae gaudio non aperuit ianuam, sed intro currens nuntiavit stare Petrum ante ianuam.</span>
	<span class="versiculo"><sup>15</sup> At illi dixerunt ad eam: &#x201c; Insanis! &#x201d;. Illa autem affirmabat sic se habere. Illi autem dicebant: &#x201c; Angelus eius est &#x201d;.</span>
	<span class="versiculo"><sup>16</sup> Petrus autem perseverabat pulsans; cum autem aperuissent, viderunt eum et obstupuerunt.</span>
	<span class="versiculo"><sup>17</sup> Annuens autem eis manu, ut tacerent, enarravit quomodo Dominus eduxisset eum de carcere dixitque: &#x201c; Nuntiate Iacobo ct fratribus haec &#x201d;. Et egressus abiit in alium locum.</span>
	<span class="versiculo"><sup>18</sup> Facta autem die, erat non parva turbatio inter milites, quidnam de Petro factum esset.</span>
	<span class="versiculo"><sup>19</sup> Herodes autem, cum requisisset eum et non invenisset, interrogatis custodibus, iussit eos abduci; descendensque a Iudaea in Caesaream ibi commorabatur.</span>
	<span class="versiculo"><sup>20</sup> Erat autem iratus Tyriis et Sidoniis; at illi unanimes venerunt ad eum et, persuaso Blasto, qui erat super cubiculum regis, postulabant pacem, eo quod aleretur regio eorum ab annona regis.</span>
	<span class="versiculo"><sup>21</sup> Statuto autem die, Herodes, vestitus veste regia, sedens pro tribunalicontionabatur ad eos;</span>
	<span class="versiculo"><sup>22</sup> populus autem acclamabat: &#x201c; Dei vox et non hominis! &#x201d;.</span>
	<span class="versiculo"><sup>23</sup> Confestim autem percussit eum angelus Domini, eo quod non dedisset gloriam Deo; et consumptus a vermibus exspiravit.</span>
	<span class="versiculo"><sup>24</sup> Verbum autem Dei crescebat et multiplicabatur.</span>
	<span class="versiculo"><sup>25</sup> Barnabas autem et Saulus reversi sunt in Ierusalem expleto ministerio, assumpto Ioanne, qui cognominatus est Marcus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
