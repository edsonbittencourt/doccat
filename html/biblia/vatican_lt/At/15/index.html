<div>
	<span class="capitulo">15</span>
	<span class="versiculo"><sup>1</sup> Et quidam descendentes de Iudaea docebant fratres: &#x201c; Nisi circumcidamini secundum morem Moysis, non potestis salvi fieri &#x201d;.</span>
	<span class="versiculo"><sup>2</sup> Facta autem seditione et conquisitione non minima Paulo et Barnabae adversum illos, statuerunt, ut ascenderent Paulus et Barnabas et quidam alii ex illis ad apostolos et presbyteros in Ierusalem super hac quaestione.</span>
	<span class="versiculo"><sup>3</sup> Illi igitur deducti ab ecclesia pertransiebant Phoenicen et Samariam narrantes conversionem gentium et faciebant gaudium magnum omnibus fratribus.</span>
	<span class="versiculo"><sup>4</sup> Cum autem venissent Hierosolymam, suscepti sunt ab ecclesia et apostolis et presbyteris et annuntiaverunt quanta Deus fecisset cum illis.</span>
	<span class="versiculo"><sup>5</sup> Surrexerunt autem quidam de haeresi pharisaeorum, qui crediderant, dicentes: &#x201c; Oportet circumcidere eos, praecipere quoque servare legem Moysis! &#x201d;.</span>
	<span class="versiculo"><sup>6</sup> Conveneruntque apostoli et presbyteri videre de verbo hoc.</span>
	<span class="versiculo"><sup>7</sup> Cum autem magna conquisitio fieret, surgens Petrus dixit ad eos: &#x201c; Viri fratres, vos scitis quoniam ab antiquis diebus in vobis elegit Deus per os meum audire gentes verbum evangelii et credere;</span>
	<span class="versiculo"><sup>8</sup> et qui novit corda, Deus, testimonium perhibuit illis dans Spiritum Sanctum sicut et nobis;</span>
	<span class="versiculo"><sup>9</sup> et nihil discrevit inter nos et illos fide purificans corda eorum.</span>
	<span class="versiculo"><sup>10</sup> Nunc ergo quid tentatis Deum imponere iugum super cervicem discipulorum, quod neque patres nostri neque nos portare potuimus?</span>
	<span class="versiculo"><sup>11</sup> Sed per gratiam Domini Iesu credimus salvari quemadmodum et illi &#x201d;.</span>
	<span class="versiculo"><sup>12</sup> Tacuit autem omnis multitudo, et audiebant Barnabam et Paulum narrantes quanta fecisset Deus signa et prodigia in gentibus per eos.</span>
	<span class="versiculo"><sup>13</sup> Et postquam tacuerunt, respondit Iacobus dicens: &#x201c; Viri fratres, audite me.</span>
	<span class="versiculo"><sup>14</sup> Simeon narravit quemadmodum primum Deus visitavit sumere ex gentibus populum nomini suo;</span>
	<span class="versiculo"><sup>15</sup> et huic concordant verba Prophetarum, sicut scriptum est:</span>
	<span class="versiculo"><sup>16</sup> &#x201c;Post haec revertar
et reaedificabo tabernaculum David, quod decidit,
et diruta eius reaedificabo et erigam illud.</span>
	<span class="versiculo"><sup>17</sup> ut requirant reliqui hominum Dominum
et omnes gentes, super quas invocatum est nomen meum,
dicit Dominus faciens haec 18 nota a saeculo&#x201d;.</span>
	<span class="versiculo"><sup>19</sup> Propter quod ego iudico non inquietari eos, qui ex gentibus convertuntur ad Deum,</span>
	<span class="versiculo"><sup>20</sup> sed scribere ad eos, ut abstineant se a contaminationibus simulacrorum et fornicatione et suffocato et sanguine.</span>
	<span class="versiculo"><sup>21</sup> Moyses enim a generationibus antiquis habet in singulis civitatibus, qui eum praedicent in synagogis, ubi per omne sabbatum legitur &#x201d;.</span>
	<span class="versiculo"><sup>22</sup> Tunc placuit apostolis et presbyteris cum omni ecclesia electos viros ex eis mittere Antiochiam cum Paulo et Barnaba: Iudam, qui cognominatur Barsabbas, et Silam, viros primos in fratribus,</span>
	<span class="versiculo"><sup>23</sup> scribentes per manum eorum: &#x201c; Apostoli et presbyteri fratres his, qui sunt Antiochiae et Syriae et Ciliciae, fratribus ex gentibus, salutem!</span>
	<span class="versiculo"><sup>24</sup> Quoniam audivimus quia quidam ex nobis, quibus non mandavimus, exeuntes turbaverunt vos verbis evertentes animas vestras,</span>
	<span class="versiculo"><sup>25</sup> placuit nobis collectis in unum eligere viros et mittere ad vos cum carissimis nobis Barnaba et Paulo,</span>
	<span class="versiculo"><sup>26</sup> hominibus, qui tradiderunt animas suas pro nomine Domini nostri Iesu Christi.</span>
	<span class="versiculo"><sup>27</sup> Misimus ergo Iudam et Silam, qui et ipsi verbis referent eadem.</span>
	<span class="versiculo"><sup>28</sup> Visum est enim Spiritui Sancto et nobis nihil ultra imponere vobis oneris quam haec necessario:</span>
	<span class="versiculo"><sup>29</sup> abstinere ab idolothytis et sanguine et suffocatis et fornicatione; a quibus custodientes vos bene agetis. Valete &#x201d;.</span>
	<span class="versiculo"><sup>30</sup> Illi igitur dimissi descenderunt Antiochiam et, congregata multitudine, tradiderunt epistulam;</span>
	<span class="versiculo"><sup>31</sup> quam cum legissent, gavisi sunt super consolatione.</span>
	<span class="versiculo"><sup>32</sup> Iudas quoque et Silas, cum et ipsi essent prophetae, verbo plurimo consolati sunt fratres et confirmaverunt.</span>
	<span class="versiculo"><sup>33</sup> Facto autem tempore, dimissi sunt cum pace a fratribus ad eos, qui miserant illos.</span>
	<span class="versiculo"><sup>(34)</sup> </span>
	<span class="versiculo"><sup>35</sup> Paulus autem et Barnabas demorabantur Antiochiae docentes et evangelizantes cum aliis pluribus verbum Domini.</span>
	<span class="versiculo"><sup>36</sup> Post aliquot autem dies dixit ad Barnabam Paulus: &#x201c; Revertentes visitemus fratres per universas civitates, in quibus praedicavimus verbum Domini, quomodo se habeant &#x201d;.</span>
	<span class="versiculo"><sup>37</sup> Barnabas autem volebat secum assumere et Ioannem, qui cognominatur Marcus;</span>
	<span class="versiculo"><sup>38</sup> Paulus autem iudicabat eum, qui discessisset ab eis a Pamphylia et non isset cum eis in opus, non debere recipi eum.</span>
	<span class="versiculo"><sup>39</sup> Facta est autem exacerbatio, ita ut discederent ab invicem, et Barnabas, assumpto Marco, navigaret Cyprum.</span>
	<span class="versiculo"><sup>40</sup> Paulus vero, electo Sila, profectus est, traditus gratiae Domini a fratribus;</span>
	<span class="versiculo"><sup>41</sup> perambulabat autem Syriam et Ciliciam confirmans ecclesias.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
