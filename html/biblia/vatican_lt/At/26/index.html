<div>
	<span class="capitulo">26</span>
	<span class="versiculo"><sup>1</sup> Agrippa vero ad Paulum ait: &#x201c; Permittitur tibi loqui pro temetipso &#x201d;. Tunc Paulus, extenta manu, coepit rationem reddere:</span>
	<span class="versiculo"><sup>2</sup> &#x201c; De omnibus, quibus accusor a Iudaeis, rex Agrippa, aestimo me beatum, apud te cum sim defensurus me hodie,</span>
	<span class="versiculo"><sup>3</sup> maxime te sciente omnia, quae apud Iudaeos sunt consuetudines et quaestiones; propter quod, obsecro, patienter me audias.</span>
	<span class="versiculo"><sup>4</sup> Et quidem vitam meam a iuventute, quae ab initio fuit in gente mea et in Hierosolymis, noverunt omnes Iudaei;</span>
	<span class="versiculo"><sup>5</sup> praescientes me ab initio, si velint testimonium perhibere, quoniam secundum diligentissimam sectam nostrae religionis vixi pharisaeus.</span>
	<span class="versiculo"><sup>6</sup> Et nunc propter spem eius, quae ad patres nostros repromissionis facta est a Deo, sto iudicio subiectus,</span>
	<span class="versiculo"><sup>7</sup> in quam duodecim tribus nostrae cum perseverantia nocte ac die deservientes sperant devenire; de qua spe accusor a Iudaeis, rex!</span>
	<span class="versiculo"><sup>8</sup> Quid incredibile iudicatur apud vos, si Deus mortuos suscitat?</span>
	<span class="versiculo"><sup>9</sup> Et ego quidem existimaveram me adversus nomen Iesu Nazareni debere multa contraria agere;</span>
	<span class="versiculo"><sup>10</sup> quod et feci Hierosolymis, et multos sanctorum ego in carceribus inclusi, a principibus sacerdotum potestate accepta, et cum occiderentur, detuli sententiam;</span>
	<span class="versiculo"><sup>11</sup> et per omnes synagogas frequenter puniens eos compellebam blasphemare, et abundantius insaniens in eos persequebar usque in exteras civitates.</span>
	<span class="versiculo"><sup>12</sup> In quibus, dum irem Damascum cum potestate et permissu principum sacerdotum,</span>
	<span class="versiculo"><sup>13</sup> die media in via vidi, rex, de caelo supra splendorem solis circumfulgens me lumen et eos, qui mecum simul ibant;</span>
	<span class="versiculo"><sup>14</sup> omnesque nos cum decidissemus in terram, audivi vocem loquentem mihi Hebraica lingua: &#x201c;Saul, Saul, quid me persequeris? Durum est tibi contra stimulum calcitrare&#x201d;.</span>
	<span class="versiculo"><sup>15</sup> Ego autem dixi: &#x201c;Quis es, Domine?&#x201d;. Dominus autem dixit: &#x201c;Ego sum Iesus, quem tu persequeris.</span>
	<span class="versiculo"><sup>16</sup> Sed exsurge et sta super pedes tuos; ad hoc enim apparui tibi, ut constituam te ministrum et testem eorum, quae vidisti, et eorum, quibus apparebo tibi,</span>
	<span class="versiculo"><sup>17</sup> eripiens te de populo et de gentibus, in quas ego mitto te</span>
	<span class="versiculo"><sup>18</sup> aperire oculos eorum, ut convertantur a tenebris ad lucem et de potestate Satanae ad Deum, ut accipiant remissionem peccatorum et sortem inter sanctificatos per fidem, quae est in me&#x201d;.</span>
	<span class="versiculo"><sup>19</sup> Unde, rex Agrippa, non fui incredulus caelestis visionis,</span>
	<span class="versiculo"><sup>20</sup> sed his, qui sunt Damasci primum et Hierosolymis, et in omnem regionem Iudaeae et gentibus annuntiabam, ut paenitentiam agerent et converterentur ad Deum digna paenitentiae opera facientes.</span>
	<span class="versiculo"><sup>21</sup> Hac ex causa me Iudaei, cum essem in templo comprehensum, tentabant interficere.</span>
	<span class="versiculo"><sup>22</sup> Auxilium igitur assecutus a Deo usque in hodiernum diem sto testificans minori atque maiori, nihil extra dicens quam ea, quae Prophetae sunt locuti futura esse et Moyses:</span>
	<span class="versiculo"><sup>23</sup> si passibilis Christus, si primus ex resurrectione mortuorum lumen annuntiaturus est populo et gentibus &#x201d;.</span>
	<span class="versiculo"><sup>24</sup> Sic autem eo rationem reddente, Festus magna voce dixit: &#x201c; Insanis, Paule; multae te litterae ad insaniam convertunt! &#x201d;.</span>
	<span class="versiculo"><sup>25</sup> At Paulus: &#x201c; Non insanio, inquit, optime Feste, sed veritatis et sobrietatis verba eloquor.</span>
	<span class="versiculo"><sup>26</sup> Scit enim de his rex, ad quem et audenter loquor; latere enim eum nihil horum arbitror, neque enim in angulo hoc gestum est.</span>
	<span class="versiculo"><sup>27</sup> Credis, rex Agrippa, Prophetis? Scio quia credis &#x201d;.</span>
	<span class="versiculo"><sup>28</sup> Agrippa autem ad Paulum: &#x201c; In modico suades me Christianum fieri! &#x201d;.</span>
	<span class="versiculo"><sup>29</sup> Et Paulus: &#x201c; Optarem apud Deum et in modico et in magno non tantum te sed et omnes hos, qui audiunt me hodie, fieri tales, qualis et ego sum, exceptis vinculis his! &#x201d;.</span>
	<span class="versiculo"><sup>30</sup> Et exsurrexit rex et praeses et Berenice et qui assidebant eis;</span>
	<span class="versiculo"><sup>31</sup> et cum secessissent, loquebantur ad invicem dicentes: &#x201c; Nihil morte aut vinculis dignum quid facit homo iste &#x201d;.</span>
	<span class="versiculo"><sup>32</sup> Agrippa autem Festo dixit: &#x201c; Dimitti poterat homo hic, si non appellasset Caesarem &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
