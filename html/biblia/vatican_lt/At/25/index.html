<div>
    <span class="capitulo">25</span>
    <span class="versiculo"><sup>1</sup> Festus ergo cum venisset in provinciam, post triduum ascendit Hierosolymam a Caesarea;</span>
    <span class="versiculo"><sup>2</sup> adieruntque eum principes sacerdotum et primi Iudaeorum adversus Paulum, et rogabant eum</span>
    <span class="versiculo"><sup>3</sup> postulantes gratiam adversum eum, ut iuberet perduci eum in Ierusalem, insidias tendentes, ut eum interficerent in via.</span>
    <span class="versiculo"><sup>4</sup> Festus igitur respondit servari Paulum in Caesarea, se autem maturius profecturum:</span>
    <span class="versiculo"><sup>5</sup> &#x201c; Qui ergo in vobis, ait, potentes sunt, descendentes simul, si quod est in viro crimen, accusent eum &#x201d;.</span>
    <span class="versiculo"><sup>6</sup> Demoratus autem inter eos dies non amplius quam octo aut decem, descendit Caesaream; et altera die sedit pro tribunali et iussit Paulum adduci.</span>
    <span class="versiculo"><sup>7</sup> Qui cum perductus esset, circumsteterunt eum, qui ab Hierosolyma descenderant, Iudaei, multas et graves causas obicientes, quas non poterant probare,</span>
    <span class="versiculo"><sup>8</sup> Paulo rationem reddente: &#x201c; Neque in legem Iudaeorum neque in templum neque in Caesarem quidquam peccavi &#x201d;.</span>
    <span class="versiculo"><sup>9</sup> Festus autem volens Iudaeis gratiam praestare, respondens Paulo dixit: &#x201c; Vis Hierosolymam ascendere et ibi de his iudicari apud me? &#x201d;.</span>
    <span class="versiculo"><sup>10</sup> Dixit autem Paulus: &#x201c; Ad tribunal Caesaris sto, ubi me oportet iudicari. Iudaeis nihil nocui, sicut et tu melius nosti.</span>
    <span class="versiculo"><sup>11</sup> Si ergo iniuste egi et dignum morte aliquid feci, non recuso mori; si vero nihil est eorum, quae hi accusant me, nemo potest me illis donare. Caesarem appello! &#x201d;.</span>
    <span class="versiculo"><sup>12</sup> Tunc Festus cum consilio locutus respondit: &#x201c; Caesarem appellasti; ad Caesarem ibis &#x201d;.</span>
    <span class="versiculo"><sup>13</sup> Et cum dies aliquot transacti essent, Agrippa rex et Berenice descenderunt Caesaream et salutaverunt Festum.</span>
    <span class="versiculo"><sup>14</sup> Et cum dies plures ibi demorarentur, Festus regi indicavit de Paulo dicens: &#x201c; Vir quidam est derelictus a Felice vinctus,</span>
    <span class="versiculo"><sup>15</sup> de quo, cum essem Hierosolymis, adierunt me principes sacerdotum et seniores Iudaeorum postulantes adversus illum damnationem;</span>
    <span class="versiculo"><sup>16</sup> ad quos respondi, quia non est consuetudo Romanis donare aliquem hominem, priusquam is, qui accusatur, praesentes habeat accusatores locumque defendendi se ab accusatione accipiat.</span>
    <span class="versiculo"><sup>17</sup> Cum ergo huc convenissent, sine ulla dilatione sequenti die sedens pro tribunali iussi adduci virum;</span>
    <span class="versiculo"><sup>18</sup> de quo, cum stetissent accusatores, nullam causam deferebant, de quibus ego suspicabar malis;</span>
    <span class="versiculo"><sup>19</sup> quaestiones vero quasdam de sua superstitione habebant adversus eum et de quodam Iesu defuncto, quem affirmabat Paulus vivere.</span>
    <span class="versiculo"><sup>20</sup> Haesitans autem ego de huiusmodi quaestione, dicebam si vellet ire Hierosolymam et ibi iudicari de istis.</span>
    <span class="versiculo"><sup>21</sup> Paulo autem appellante, ut servaretur ad Augusti cognitionem, iussi servari eum, donec mittam eum ad Caesarem &#x201d;.</span>
    <span class="versiculo"><sup>22</sup> Agrippa autem ad Festum: &#x201c; Volebam et ipse hominem audire! &#x201d;. &#x201c; Cras, inquit, audies eum &#x201d;.</span>
    <span class="versiculo"><sup>23</sup> Altera autem die, cum venisset Agrippa et Berenice cum multa ambitione, et introissent in auditorium cum tribunis et viris principalibus civitatis, et iubente Festo, adductus est Paulus.</span>
    <span class="versiculo"><sup>24</sup> Et dicit Festus: &#x201c; Agrippa rex et omnes, qui simul adestis nobiscum viri, videtis hunc, de quo omnis multitudo Iudaeorum interpellavit me Hierosolymis et hic, clamantes non oportere eum vivere amplius.</span>
    <span class="versiculo"><sup>25</sup> Ego vero comperi nihil dignum eum morte fecisse, ipso autem hoc appellante Augustum, iudicavi mittere.</span>
    <span class="versiculo"><sup>26</sup> De quo quid certum scribam domino, non habeo; propter quod produxi eum ad vos et maxime ad te, rex Agrippa, ut, interrogatione facta, habeam quid scribam;</span>
    <span class="versiculo"><sup>27</sup> sine ratione enim mihi videtur mittere vinctum et causas eius non significare &#x201d;.</span>
</div>
