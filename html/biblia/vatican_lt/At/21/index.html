<div>
    <span class="capitulo">21</span>
    <span class="versiculo"><sup>1</sup> Cum autem factum esset, ut navigaremus abstracti ab eis, recto cursu venimus Cho et sequenti die Rhodum et inde Patara;</span>
    <span class="versiculo"><sup>2</sup> et cum invenissemus navem transfretantem in Phoenicen, ascendentes navigavimus.</span>
    <span class="versiculo"><sup>3</sup> Cum paruissemus autem Cypro, et relinquentes eam ad sinistram navigabamus in Syriam et venimus Tyrum, ibi enim navis erat expositura onus.</span>
    <span class="versiculo"><sup>4</sup> Inventis autem discipulis, mansimus ibi diebus septem; qui Paulo dicebant per Spiritum, ne iret Hierosolymam.</span>
    <span class="versiculo"><sup>5</sup> Et explicitis diebus, profecti ibamus, deducentibus nos omnibus cum uxoribus et filiis usque foras civitatem; et positis genibus in litore orantes,</span>
    <span class="versiculo"><sup>6</sup> valefecimus invicem et ascendimus in navem; illi autem redierunt in sua.</span>
    <span class="versiculo"><sup>7</sup> Nos vero, navigatione explicita, a Tyro devenimus Ptolemaida et, salutatis fratribus, mansimus die una apud illos.</span>
    <span class="versiculo"><sup>8</sup> Alia autem die profecti venimus Caesaream et intrantes in domum Philippi evangelistae, qui erat de septem, mansimus apud eum.</span>
    <span class="versiculo"><sup>9</sup> Huic autem erant filiae quattuor virgines prophetantes.</span>
    <span class="versiculo"><sup>10</sup> Et cum moraremur plures dies, supervenit quidam a Iudaea propheta nomine Agabus;</span>
    <span class="versiculo"><sup>11</sup> is cum venisset ad nos et tulisset zonam Pauli, alligans sibi pedes et manus dixit: &#x201c; Haec dicit Spiritus Sanctus: Virum, cuius est zona haec, sic alligabunt in Ierusalem Iudaei et tradent in manus gentium &#x201d;.</span>
    <span class="versiculo"><sup>12</sup> Quod cum audissemus, rogabamus nos et, qui loci illius erant, ne ipse ascenderet Ierusalem.</span>
    <span class="versiculo"><sup>13</sup> Tunc respondit Paulus: &#x201c; Quid facitis flentes et affligentes cor meum? Ego enim non solum alligari sed et mori in Ierusalem paratus sum propter nomen Domini Iesu &#x201d;.</span>
    <span class="versiculo"><sup>14</sup> Et cum ei suadere non possemus, quievimus dicentes: &#x201c; Domini voluntas fiat! &#x201d;.</span>
    <span class="versiculo"><sup>15</sup> Post dies autem istos praeparati ascendebamus Hierosolymam;</span>
    <span class="versiculo"><sup>16</sup> venerunt autem et ex discipulis a Caesarea nobiscum adducentes apud quem hospitaremur, Mnasonem quendam Cyprium, antiquum discipulum.</span>
    <span class="versiculo"><sup>17</sup> Et cum venissemus Hierosolymam, libenter exceperunt nos fratres.</span>
    <span class="versiculo"><sup>18</sup> Sequenti autem die introibat Paulus nobiscum ad Iacobum, omnesque collecti sunt presbyteri.</span>
    <span class="versiculo"><sup>19</sup> Quos cum salutasset, narrabat per singula, quae fecisset Deus in gentibus per ministerium ipsius.</span>
    <span class="versiculo"><sup>20</sup> At illi cum audissent, glorificabant Deum dixeruntque ei: &#x201c; Vides, frater, quot milia sint in Iudaeis, qui crediderunt, et omnes aemulatores sunt legis;</span>
    <span class="versiculo"><sup>21</sup> audierunt autem de te quia discessionem doceas a Moyse omnes, qui per gentes sunt, Iudaeos, dicens non debere circumcidere eos filios suos neque secundum consuetudines ambulare.</span>
    <span class="versiculo"><sup>22</sup> Quid ergo est? Utique audient te supervenisse.</span>
    <span class="versiculo"><sup>23</sup> Hoc ergo fac, quod tibi dicimus. Sunt nobis viri quattuor votum habentes super se;</span>
    <span class="versiculo"><sup>24</sup> his assumptis, sanctifica te cum illis et impende pro illis, ut radant capita, et scient omnes quia, quae de te audierunt, nihil sunt, sed ambulas et ipse custodiens legem.</span>
    <span class="versiculo"><sup>25</sup> De his autem, qui crediderunt, gentibus nos scripsimus iudicantes, ut abstineant ab idolothyto et sanguine et suffocato et fornicatione &#x201d;.</span>
    <span class="versiculo"><sup>26</sup> Tunc Paulus, assumptis viris, postera die purificatus cum illis intravit in templum annuntians expletionem dierum purificationis, donec offerretur pro unoquoque eorum oblatio.</span>
    <span class="versiculo"><sup>27</sup> Dum autem septem dies consummarentur, hi, qui de Asia erant, Iudaei cum vidissent eum in templo, concitaverunt omnem turbam et iniecerunt ei manus</span>
    <span class="versiculo"><sup>28</sup> clamantes: &#x201c; Viri Israelitae, adiuvate! Hic est homo, qui adversus populum et legem et locum hunc omnes ubique docens, insuper et Graecos induxit in templum et polluit sanctum locum istum &#x201d;.</span>
    <span class="versiculo"><sup>29</sup> Viderant enim Trophimum Ephesium in civitate cum ipso, quem aestimabant quoniam in templum induxisset Paulus.</span>
    <span class="versiculo"><sup>30</sup> Commotaque est civitas tota, et facta est concursio populi, et apprehendentes Paulum trahebant eum extra templum, et statim clausae sunt ianuae.</span>
    <span class="versiculo"><sup>31</sup> Quaerentibus autem eum occidere, nuntiatum est tribuno cohortis quia tota confunditur Ierusalem,</span>
    <span class="versiculo"><sup>32</sup> qui statim, assumptis militibus et centurionibus, decucurrit ad illos; qui cum vidissent tribunum et milites, cessaverunt percutere Paulum.</span>
    <span class="versiculo"><sup>33</sup> Tunc accedens tribunus apprehendit eum et iussit alligari catenis duabus et interrogabat quis esset et quid fecisset.</span>
    <span class="versiculo"><sup>34</sup> Alii autem aliud clamabant in turba; et cum non posset certum cognoscere prae tumultu, iussit duci eum in castra.</span>
    <span class="versiculo"><sup>35</sup> Et cum venisset ad gradus, contigit ut portaretur a militibus propter vim turbae;</span>
    <span class="versiculo"><sup>36</sup> sequebatur enim multitudo populi clamantes: &#x201c; Tolle eum! &#x201d;.</span>
    <span class="versiculo"><sup>37</sup> Et cum coepisset induci in castra, Paulus dicit tribuno: &#x201c; Si licet mihi loqui aliquid ad te? &#x201d;. Qui dixit: &#x201c; Graece nosti?</span>
    <span class="versiculo"><sup>38</sup> Nonne tu es Aegyptius, qui ante hos dies tumultum concitasti et eduxisti in desertum quattuor milia virorum sicariorum? &#x201d;.</span>
    <span class="versiculo"><sup>39</sup> Et dixit Paulus: &#x201c; Ego homo sum quidem Iudaeus a Tarso Ciliciae, non ignotae civitatis municeps; rogo autem te, permitte mihi loqui ad populum &#x201d;.</span>
    <span class="versiculo"><sup>40</sup> Et cum ille permisisset, Paulus stans in gradibus annuit manu ad plebem et, magno silentio facto, allocutus est Hebraea lingua dicens:</span>
</div>
