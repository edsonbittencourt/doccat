<div>
    <span class="capitulo">7</span>
    <span class="versiculo"><sup>1</sup> Dixit autem princeps sacerdo tum: &#x201c; Si haec ita se habent? &#x201d;.</span>
    <span class="versiculo"><sup>2</sup> Qui ait: &#x201c; Viri fratres et patres, audite. Deus gloriae apparuit patri nostro Abraham, cum esset in Mesopotamia, priusquam moraretur in Charran,</span>
    <span class="versiculo"><sup>3</sup> et dixit ad illum: &#x201c;Exi de terra tua et de cognatione tua et veni in terram, quam tibi monstravero&#x201d;.</span>
    <span class="versiculo"><sup>4</sup> Tunc egressus de terra Chaldaeorum habitavit in Charran. Et inde, postquam mortuus est pater eius, transtulit illum in terram istam, in qua nunc vos habitatis;</span>
    <span class="versiculo"><sup>5</sup> et non dedit illi hereditatem in ea nec passum pedis et repromisit dare illi eam in possessionem et semini eius post ipsum, cum non haberet filium.</span>
    <span class="versiculo"><sup>6</sup> Locutus est autem sic Deus: &#x201c;Erit semen eius accola in terra aliena, et servituti eos subicient et male tractabunt annis quadringentis;</span>
    <span class="versiculo"><sup>7</sup> et gentem, cui servierint, iudicabo ego, dixit Deus; et post haec exibunt et deservient mihi in loco isto&#x201d;.</span>
    <span class="versiculo"><sup>8</sup> Et dedit illi testamentum circumcisionis; et sic genuit Isaac et circumcidit eum die octava, et Isaac Iacob, et Iacob duodecim patriarchas.</span>
    <span class="versiculo"><sup>9</sup> Et patriarchae aemulantes Ioseph vendiderunt in Aegyptum; et erat Deus cum eo</span>
    <span class="versiculo"><sup>10</sup> et eripuit eum ex omnibus tribulationibus eius et dedit ei gratiam et sapientiam in conspectu pharaonis regis Aegypti; et constituit eum praepositum super Aegyptum et super omnem domum suam.</span>
    <span class="versiculo"><sup>11</sup> Venit autem fames in universam Aegyptum et Chanaan et tribulatio magna, et non inveniebant cibos patres nostri.</span>
    <span class="versiculo"><sup>12</sup> Cum audisset autem Iacob esse frumentum in Aegypto, misit patres nostros primum;</span>
    <span class="versiculo"><sup>13</sup> et in secundo cognitus est Ioseph a fratribus suis, et manifestatum est pharaoni genus Ioseph.</span>
    <span class="versiculo"><sup>14</sup> Mittens autem Ioseph accersivit Iacob patrem suum et omnem cognationem in animabus septuaginta quinque;</span>
    <span class="versiculo"><sup>15</sup> et descendit Iacob in Aegyptum. Et defunctus est ipse et patres nostri;</span>
    <span class="versiculo"><sup>16</sup> et translati sunt in Sichem et positi sunt in sepulcro, quod emit Abraham pretio argenti a filiis Hemmor in Sichem.</span>
    <span class="versiculo"><sup>17</sup> Cum appropinquaret autem tempus repromissionis, quam confessus erat Deus Abrahae, crevit populus et multiplicatus est in Aegypto,</span>
    <span class="versiculo"><sup>18</sup> quoadusque surrexit rex alius super Aegypto, qui non sciebat Ioseph.</span>
    <span class="versiculo"><sup>19</sup> Hic circumveniens genus nostrum, afflixit patres, ut exponerent infantes suos, ne vivi servarentur.</span>
    <span class="versiculo"><sup>20</sup> Eodem tempore natus est Moyses et erat formosus coram Deo; qui nutritus est tribus mensibus in domo patris.</span>
    <span class="versiculo"><sup>21</sup> Exposito autem illo, sustulit eum filia pharaonis et enutrivit eum sibi in filium;</span>
    <span class="versiculo"><sup>22</sup> et eruditus est Moyses in omni sapientia Aegyptiorum; et erat potens in verbis et in operibus suis.</span>
    <span class="versiculo"><sup>23</sup> Cum autem impleretur ei quadraginta annorum tempus, ascendit in cor eius, ut visitaret fratres suos filios Israel.</span>
    <span class="versiculo"><sup>24</sup> Et cum vidisset quendam iniuriam patientem, vindicavit et fecit ultionem ei, qui opprimebatur, percusso Aegyptio.</span>
    <span class="versiculo"><sup>25</sup> Existimabat autem intellegere fratres, quoniam Deus per manum ipsius daret salutem illis; at illi non intellexerunt.</span>
    <span class="versiculo"><sup>26</sup> Atque sequenti die apparuit illis litigantibus et reconciliabat eos in pacem dicens: &#x201c;Viri, fratres estis; ut quid nocetis alterutrum?&#x201d;.</span>
    <span class="versiculo"><sup>27</sup> Qui autem iniuriam faciebat proximo, reppulit eum dicens: &#x201c;Quis te constituit principem et iudicem super nos?</span>
    <span class="versiculo"><sup>28</sup> Numquid interficere me tu vis, quemadmodum interfecisti heri Aegyptium?&#x201d;.</span>
    <span class="versiculo"><sup>29</sup> Fugit autem Moyses propter verbum istud; et factus est advena in terra Madian, ubi generavit filios duos.</span>
    <span class="versiculo"><sup>30</sup> Et expletis annis quadraginta, apparuit illi in deserto montis Sinai angelus in ignis flamma rubi.</span>
    <span class="versiculo"><sup>31</sup> Moyses autem videns admirabatur visum; accedente autem illo, ut consideraret, facta est vox Domini:</span>
    <span class="versiculo"><sup>32</sup> &#x201c;Ego Deus patrum tuorum, Deus Abraham et Isaac et Iacob&#x201d;. Tremefactus autem Moyses non audebat considerare.</span>
    <span class="versiculo"><sup>33</sup> Dixit autem illi Dominus: &#x201c;Solve calceamentum pedum tuorum; locus enim, in quo stas, terra sancta est.</span>
    <span class="versiculo"><sup>34</sup> Videns vidi afflictionem populi mei, qui est in Aegypto, et gemitum eorum audivi et descendi liberare eos; et nunc veni, mittam te in Aegyptum&#x201d;.</span>
    <span class="versiculo"><sup>35</sup> Hunc Moysen, quem negaverunt dicentes: &#x201c;Quis te constituit principem et iudicem?&#x201d;, hunc Deus et principem et redemptorem misit cum manu angeli, qui apparuit illi in rubo.</span>
    <span class="versiculo"><sup>36</sup> Hic eduxit illos faciens prodigia et signa in terra Aegypti et in Rubro mari et in deserto annis quadraginta.</span>
    <span class="versiculo"><sup>37</sup> Hic est Moyses, qui dixit filiis Israel: &#x201c;Prophetam vobis suscitabit Deus de fratribus vestris tamquam me&#x201d;.</span>
    <span class="versiculo"><sup>38</sup> Hic est qui fuit in ecclesia in solitudine cum angelo, qui loquebatur ei in monte Sinai, et cum patribus nostris; qui accepit verba viva dare nobis;</span>
    <span class="versiculo"><sup>39</sup> cui noluerunt oboedire patres nostri, sed reppulerunt et aversi sunt in cordibus suis in Aegyptum</span>
    <span class="versiculo"><sup>40</sup> dicentes ad Aaron: &#x201c;Fac nobis deos, qui praecedant nos; Moyses enim hic, qui eduxit nos de terra Aegypti, nescimus quid factum sit ei&#x201d;.</span>
    <span class="versiculo"><sup>41</sup> Et vitulum fecerunt in illis diebus et obtulerunt hostiam simulacro et laetabantur in operibus manuum suarum.</span>
    <span class="versiculo"><sup>42</sup> Convertit autem Deus et tradidit eos servire militiae caeli, sicut scriptum est in libro Prophetarum:
&#x201c;Numquid victimas et hostias obtulistis mihi
annis quadraginta in deserto, domus Israel?</span>
    <span class="versiculo"><sup>43</sup> Et suscepistis tabernaculum Moloch
et sidus dei vestri Rhaephan,
figuras, quas fecistis ad adorandum eas.
Et transferam vos trans Babylonem&#x201d;.</span>
    <span class="versiculo"><sup>44</sup> Tabernaculum testimonii erat patribus nostris in deserto, sicut disposuit, qui loquebatur ad Moysen, ut faceret illud secundum formam, quam viderat;</span>
    <span class="versiculo"><sup>45</sup> quod et induxerunt suscipientes patres nostri cum Iesu in possessionem gentium, quas expulit Deus a facie patrum nostrorum, usque in diebus David,</span>
    <span class="versiculo"><sup>46</sup> qui invenit gratiam ante Deum et petiit, ut inveniret tabernaculum domui Iacob.</span>
    <span class="versiculo"><sup>47</sup> Salomon autem aedificavit illi domum.</span>
    <span class="versiculo"><sup>48</sup> Sed non Altissimus in manufactis habitat, sicut propheta dicit:</span>
    <span class="versiculo"><sup>49</sup> &#x201c;Caelum mihi thronus est,
terra autem scabellum pedum meorum.
Quam domum aedificabitis mihi, dicit Dominus,
aut quis locus requietionis meae?</span>
    <span class="versiculo"><sup>50</sup> Nonne manus mea fecit haec omnia?&#x201d;.</span>
    <span class="versiculo"><sup>51</sup> Duri cervice et incircumcisi cordibus et auribus, vos semper Spiritui Sancto resistitis; sicut patres vestri, et vos.</span>
    <span class="versiculo"><sup>52</sup> Quem prophetarum non sunt persecuti patres vestri? Et occiderunt eos, qui praenuntiabant de adventu Iusti, cuius vos nunc proditores et homicidae fuistis,</span>
    <span class="versiculo"><sup>53</sup> qui accepistis legem in dispositionibus angelorum et non custodistis &#x201d;.</span>
    <span class="versiculo"><sup>54</sup> Audientes autem haec, dissecabantur cordibus suis et stridebant dentibus in eum.</span>
    <span class="versiculo"><sup>55</sup> Cum autem esset plenus Spiritu Sancto, intendens in caelum vidit gloriam Dei et Iesum stantem a dextris Dei</span>
    <span class="versiculo"><sup>56</sup> et ait: &#x201c; Ecce video caelos apertos et Filium hominis a dextris stantem Dei &#x201d;.</span>
    <span class="versiculo"><sup>57</sup> Exclamantes autem voce magna continuerunt aures suas et impetum fecerunt unanimiter in eum</span>
    <span class="versiculo"><sup>58</sup> et eicientes extra civitatem lapidabant. Et testes deposuerunt vestimenta sua secus pedes adulescentis, qui vocabatur Saulus.</span>
    <span class="versiculo"><sup>59</sup> Et lapidabant Stephanum invocantem et dicentem: &#x201c; Domine Iesu, suscipe spiritum meum &#x201d;.</span>
    <span class="versiculo"><sup>60</sup> Positis autem genibus clamavit voce magna: &#x201c; Domine, ne statuas illis hoc peccatum &#x201d;; et cum hoc dixisset, obdormivit.</span>
</div>
