<div>
	<span class="capitulo">8</span>
	<span class="versiculo"><sup>1</sup> Saulus autem erat consentiens neci eius. Facta est autem in illa die persecutio magna in ecclesiam, quae erat Hierosolymis; et omnes dispersi sunt per regiones Iudaeae et Samariae praeter apostolos.</span>
	<span class="versiculo"><sup>2</sup> Sepelierunt autem Stephanum viri timorati et fecerunt planctum magnum super illum.</span>
	<span class="versiculo"><sup>3</sup> Saulus vero devastabat ecclesiam, per domos intrans et trahens viros ac mulieres tradebat in custodiam.</span>
	<span class="versiculo"><sup>4</sup> Igitur qui dispersi erant, pertransierunt evangelizantes verbum.</span>
	<span class="versiculo"><sup>5</sup> Philippus autem descendens in civitatem Samariae praedicabat illis Christum.</span>
	<span class="versiculo"><sup>6</sup> Intendebant autem turbae his, quae a Philippo dicebantur, unanimiter, audientes et videntes signa, quae faciebat:</span>
	<span class="versiculo"><sup>7</sup> ex multis enim eorum, qui habebant spiritus immundos, clamantes voce magna exibant; multi autem paralytici et claudi curati sunt.</span>
	<span class="versiculo"><sup>8</sup> Factum est autem magnum gaudium in illa civitate.</span>
	<span class="versiculo"><sup>9</sup> Vir autem quidam nomine Simon iampridem erat in civitate magias faciens et dementans gentem Samariae, dicens esse se aliquem magnum;</span>
	<span class="versiculo"><sup>10</sup> cui attendebant omnes a minimo usque ad maximum dicentes: &#x201c; Hic est virtus Dei, quae vocatur Magna &#x201d;.</span>
	<span class="versiculo"><sup>11</sup> Attendebant autem eum, propter quod multo tempore magiis dementasset eos.</span>
	<span class="versiculo"><sup>12</sup> Cum vero credidissent Philippo evangelizanti de regno Dei et nomine Iesu Christi, baptizabantur viri ac mulieres.</span>
	<span class="versiculo"><sup>13</sup> Tunc Simon et ipse credidit et, cum baptizatus esset, adhaerebat Philippo; videns etiam signa et virtutes magnas fieri stupens admirabatur.</span>
	<span class="versiculo"><sup>14</sup> Cum autem audissent apostoli, qui erant Hierosolymis, quia recepit Samaria verbum Dei, miserunt ad illos Petrum et Ioannem;</span>
	<span class="versiculo"><sup>15</sup> qui cum descendissent, oraverunt pro ipsis, ut acciperent Spiritum Sanctum:</span>
	<span class="versiculo"><sup>16</sup> nondum enim super quemquam illorum venerat, sed baptizati tantum erant in nomine Domini Iesu.</span>
	<span class="versiculo"><sup>17</sup> Tunc imposuerunt manus super illos, et accipiebant Spiritum Sanctum.</span>
	<span class="versiculo"><sup>18</sup> Cum vidisset autem Simon quia per impositionem manuum apostolorum daretur Spiritus, obtulit eis pecuniam</span>
	<span class="versiculo"><sup>19</sup> dicens: &#x201c; Date et mihi hanc potestatem, ut cuicumque imposuero manus, accipiat Spiritum Sanctum &#x201d;.</span>
	<span class="versiculo"><sup>20</sup> Petrus autem dixit ad eum: &#x201c; Argentum tuum tecum sit in perditionem, quoniam donum Dei existimasti pecunia possideri!</span>
	<span class="versiculo"><sup>21</sup> Non est tibi pars neque sors in verbo isto; cor enim tuum non est rectum coram Deo.</span>
	<span class="versiculo"><sup>22</sup> Paenitentiam itaque age ab hac nequitia tua et roga Dominum, si forte remittatur tibi haec cogitatio cordis tui;</span>
	<span class="versiculo"><sup>23</sup> in felle enim amaritudinis et obligatione iniquitatis video te esse &#x201d;.</span>
	<span class="versiculo"><sup>24</sup> Respondens autem Simon dixit: &#x201c; Precamini vos pro me ad Dominum, ut nihil veniat super me horum, quae dixistis &#x201d;.</span>
	<span class="versiculo"><sup>25</sup> Et illi quidem testificati et locuti verbum Domini, redibant Hierosolymam et multis vicis Samaritanorum evangelizabant.</span>
	<span class="versiculo"><sup>26</sup> Angelus autem Domini locutus est ad Philippum dicens: &#x201c; Surge et vade contra meridianum ad viam, quae descendit ab Ierusalem in Gazam; haec est deserta &#x201d;.</span>
	<span class="versiculo"><sup>27</sup> Et surgens abiit; et ecce vir Aethiops eunuchus potens Candacis reginae Aethiopum, qui erat super omnem gazam eius, qui venerat adorare in Ierusalem</span>
	<span class="versiculo"><sup>28</sup> et revertebatur sedens super currum suum et legebat prophetam Isaiam.</span>
	<span class="versiculo"><sup>29</sup> Dixit autem Spiritus Philippo: &#x201c; Accede et adiunge te ad currum istum &#x201d;.</span>
	<span class="versiculo"><sup>30</sup> Accurrens autem Philippus audivit illum legentem Isaiam prophetam et dixit: &#x201c; Putasne intellegis, quae legis? &#x201d;.</span>
	<span class="versiculo"><sup>31</sup> Qui ait: &#x201c; Et quomodo possum, si non aliquis ostenderit mihi? &#x201d;. Rogavitque Philippum, ut ascenderet et sederet secum.</span>
	<span class="versiculo"><sup>32</sup> Locus autem Scripturae, quem legebat, erat hic:
&#x201c; Tamquam ovis ad occisionem ductus est
et sicut agnus coram tondente se sine voce,
sic non aperit os suum.</span>
	<span class="versiculo"><sup>33</sup> In humilitate eius iudicium eius sublatum est.
Generationem illius quis enarrabit?
Quoniam tollitur de terra vita eius &#x201d;.</span>
	<span class="versiculo"><sup>34</sup> Respondens autem eunuchus Philippo dixit: &#x201c; Obsecro te, de quo propheta dicit hoc? De se an de alio aliquo? &#x201d;.</span>
	<span class="versiculo"><sup>35</sup> Aperiens autem Philippus os suum et incipiens a Scriptura ista, evangelizavit illi Iesum.</span>
	<span class="versiculo"><sup>36</sup> Et dum irent per viam, venerunt ad quandam aquam; et ait eunuchus: &#x201c; Ecce aqua; quid prohibet me baptizari? &#x201d;.</span>
	<span class="versiculo"><sup>(37)</sup> </span>
	<span class="versiculo"><sup>38</sup> Et iussit stare currum; et descenderunt uterque in aquam Philippus et eunuchus, et baptizavit eum.</span>
	<span class="versiculo"><sup>39</sup> Cum autem ascendissent de aqua, Spiritus Domini rapuit Philippum, et amplius non vidit eum eunuchus; ibat autem per viam suam gaudens.</span>
	<span class="versiculo"><sup>40</sup> Philippus autem inventus est in Azoto et pertransiens evangelizabat civitatibus cunctis, donec veniret Caesaream.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
