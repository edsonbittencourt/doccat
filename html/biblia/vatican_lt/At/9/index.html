<div>
	<span class="capitulo">9</span>
	<span class="versiculo"><sup>1</sup> Saulus autem, adhuc spirans minarum et caedis in discipulos Domini, accessit ad principem sacerdotum</span>
	<span class="versiculo"><sup>2</sup> et petiit ab eo epistulas in Damascum ad synagogas, ut, si quos invenisset huius viae viros ac mulieres, vinctos perduceret in Ierusalem.</span>
	<span class="versiculo"><sup>3</sup> Et cum iter faceret, contigit ut appropinquaret Damasco; et subito circumfulsit eum lux de caelo,</span>
	<span class="versiculo"><sup>4</sup> et cadens in terram audivit vocem dicentem sibi: &#x201c; Saul, Saul, quid me persequeris? &#x201d;.</span>
	<span class="versiculo"><sup>5</sup> Qui dixit: &#x201c; Quis es, Domine? &#x201d;. Et ille: &#x201c; Ego sum Iesus, quem tu persequeris!</span>
	<span class="versiculo"><sup>6</sup> Sed surge et ingredere civitatem, et dicetur tibi quid te oporteat facere &#x201d;.</span>
	<span class="versiculo"><sup>7</sup> Viri autem illi, qui comitabantur cum eo, stabant stupefacti, audientes quidem vocem, neminem autem videntes.</span>
	<span class="versiculo"><sup>8</sup> Surrexit autem Saulus de terra; apertisque oculis, nihil videbat; ad manus autem illum trahentes introduxerunt Damascum.</span>
	<span class="versiculo"><sup>9</sup> Et erat tribus diebus non videns et non manducavit neque bibit.</span>
	<span class="versiculo"><sup>10</sup> Erat autem quidam discipulus Damasci nomine Ananias; et dixit ad illum in visu Dominus: &#x201c; Anania &#x201d;. At ille ait: &#x201c; Ecce ego, Domine &#x201d;.</span>
	<span class="versiculo"><sup>11</sup> Et Dominus ad illum: &#x201c; Surgens vade in vicum, qui vocatur Rectus, et quaere in domo Iudae Saulum nomine Tarsensem; ecce enim orat</span>
	<span class="versiculo"><sup>12</sup> et vidit virum Ananiam nomine introeuntem et imponentem sibi manus, ut visum recipiat &#x201d;.</span>
	<span class="versiculo"><sup>13</sup> Respondit autem Ananias: &#x201c; Domine, audivi a multis de viro hoc, quanta mala sanctis tuis fecerit in Ierusalem;</span>
	<span class="versiculo"><sup>14</sup> et hic habet potestatem a principibus sacerdotum alligandi omnes, qui invocant nomen tuum &#x201d;.</span>
	<span class="versiculo"><sup>15</sup> Dixit autem ad eum Dominus: &#x201c; Vade, quoniam vas electionis est mihi iste, ut portet nomen meum coram gentibus et regibus et filiis Israel;</span>
	<span class="versiculo"><sup>16</sup> ego enim ostendam illi quanta oporteat eum pro nomine meo pati &#x201d;.</span>
	<span class="versiculo"><sup>17</sup> Et abiit Ananias; et introivit in domum et imponens ei manus dixit: &#x201c; Saul frater, Dominus misit me, Iesus qui apparuit tibi in via, qua veniebas, ut videas et implearis Spiritu Sancto &#x201d;.</span>
	<span class="versiculo"><sup>18</sup> Et confestim ceciderunt ab oculis eius tamquam squamae, et visum recepit. Et surgens baptizatus est</span>
	<span class="versiculo"><sup>19</sup> et, cum accepisset cibum, confortatus est.
Fuit autem cum discipulis, qui erant Damasci, per dies aliquot;</span>
	<span class="versiculo"><sup>20</sup> et continuo in synagogis praedicabat Iesum, quoniam hic est Filius Dei.</span>
	<span class="versiculo"><sup>21</sup> Stupebant autem omnes, qui audiebant, et dicebant: &#x201c; Nonne hic est, qui expugnabat in Ierusalem eos, qui invocabant nomen istud, et huc ad hoc venerat, ut vinctos illos duceret ad principes sacerdotum? &#x201d;.</span>
	<span class="versiculo"><sup>22</sup> Saulus autem magis convalescebat et confundebat Iudaeos, qui habitabant Damasci, affirmans quoniam hic est Christus.</span>
	<span class="versiculo"><sup>23</sup> Cum implerentur autem dies multi, consilium fecerunt Iudaei, ut eum interficerent;</span>
	<span class="versiculo"><sup>24</sup> notae autem factae sunt Saulo insidiae eorum. Custodiebant autem et portas die ac nocte, ut eum interficerent;</span>
	<span class="versiculo"><sup>25</sup> accipientes autem discipuli eius nocte per murum dimiserunt eum submittentes in sporta.</span>
	<span class="versiculo"><sup>26</sup> Cum autem venisset in Ierusalem, tentabat iungere se discipulis; et omnes timebant eum, non credentes quia esset discipulus.</span>
	<span class="versiculo"><sup>27</sup> Barnabas autem apprehensum illum duxit ad apostolos et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Iesu.</span>
	<span class="versiculo"><sup>28</sup> Et erat cum illis intrans et exiens in Ierusalem, fiducialiter agens in nomine Domini.</span>
	<span class="versiculo"><sup>29</sup> Loquebatur quoque et disputabat cum Graecis; illi autem quaerebant occidere eum.</span>
	<span class="versiculo"><sup>30</sup> Quod cum cognovissent, fratres deduxerunt eum Caesaream et dimiserunt Tarsum.</span>
	<span class="versiculo"><sup>31</sup> Ecclesia quidem per totam Iudaeam et Galilaeam et Samariam habebat pacem; aedificabatur et ambulabat in timore Domini et consolatione Sancti Spiritus crescebat.</span>
	<span class="versiculo"><sup>32</sup> Factum est autem Petrum, dum pertransiret universos, devenire et ad sanctos, qui habitabant Lyddae.</span>
	<span class="versiculo"><sup>33</sup> Invenit autem ibi hominem quendam nomine Aeneam ab annis octo iacentem in grabato, qui erat paralyticus.</span>
	<span class="versiculo"><sup>34</sup> Et ait illi Petrus: &#x201c; Aenea, sanat te Iesus Christus; surge et sterne tibi &#x201d;. Et continuo surrexit.</span>
	<span class="versiculo"><sup>35</sup> Et viderunt illum omnes, qui inhabitabant Lyddam et Saron, qui conversi sunt ad Dominum.</span>
	<span class="versiculo"><sup>36</sup> In Ioppe autem erat quaedam discipula nomine Tabitha, quae interpretata dicitur Dorcas; haec erat plena operibus bonis et eleemosynis, quas faciebat.</span>
	<span class="versiculo"><sup>37</sup> Factum est autem in diebus illis ut infirmata moreretur; quam cum lavissent, posuerunt in cenaculo.</span>
	<span class="versiculo"><sup>38</sup> Cum autem prope esset Lydda ab Ioppe, discipuli audientes quia Petrus esset in ea, miserunt duos viros ad eum rogantes: &#x201c; Ne pigriteris venire usque ad nos! &#x201d;.</span>
	<span class="versiculo"><sup>39</sup> Exsurgens autem Petrus venit cum illis; et cum advenisset, duxerunt illum in cenaculum; et circumsteterunt illum omnes viduae flentes et ostendentes tunicas et vestes, quas faciebat Dorcas, cum esset cum illis.</span>
	<span class="versiculo"><sup>40</sup> Eiectis autem omnibus foras Petrus, et ponens genua oravit et conversus ad corpus dixit: &#x201c; Tabitha, surge! &#x201d;. At illa aperuit oculos suos et, viso Petro, resedit.</span>
	<span class="versiculo"><sup>41</sup> Dans autem illi manum erexit eam et, cum vocasset sanctos et viduas, exhibuit eam vivam.</span>
	<span class="versiculo"><sup>42</sup> Notum autem factum est per universam Ioppen, et crediderunt multi in Domino.</span>
	<span class="versiculo"><sup>43</sup> Factum est autem, ut dies multos moraretur in Ioppe apud quendam Simonem coriarium.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
