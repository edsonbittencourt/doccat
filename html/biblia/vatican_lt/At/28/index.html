<div>
	<span class="capitulo">28</span>
	<span class="versiculo"><sup>1</sup> Et cum evasissemus, tunc cognovimus quia Melita in sula vocatur.</span>
	<span class="versiculo"><sup>2</sup> Barbari vero praestabant non modicam humanitatem nobis; accensa enim pyra, suscipiebant nos omnes propter imbrem, qui imminebat, et frigus.</span>
	<span class="versiculo"><sup>3</sup> Cum congregasset autem Paulus sarmentorum aliquantam multitudinem et imposuisset super ignem, vipera, a calore cum processisset, invasit manum eius.</span>
	<span class="versiculo"><sup>4</sup> Ut vero viderunt barbari pendentem bestiam de manu eius, ad invicem dicebant: &#x201c; Utique homicida est homo hic, qui cum evaserit de mari, Ultio non permisit vivere &#x201d;.</span>
	<span class="versiculo"><sup>5</sup> Et ille quidem excutiens bestiam in ignem, nihil mali passus est;</span>
	<span class="versiculo"><sup>6</sup> at illi exspectabant eum in tumorem convertendum aut subito casurum et mori. Diu autem illis exspectantibus et videntibus nihil mali in eo fieri, convertentes se dicebant eum esse deum.</span>
	<span class="versiculo"><sup>7</sup> In locis autem illis erant praedia principis insulae nomine Publii, qui nos suscipiens triduo benigne hospitio recepit.</span>
	<span class="versiculo"><sup>8</sup> Contigit autem patrem Publii febribus et dysenteria vexatum iacere, ad quem Paulus intravit et, cum orasset et imposuisset ei manus, sanavit eum.</span>
	<span class="versiculo"><sup>9</sup> Quo facto, et ceteri, qui in insula habebant infirmitates, accedebant et curabantur;</span>
	<span class="versiculo"><sup>10</sup> qui etiam multis honoribus nos honoraverunt et navigantibus imposuerunt, quae necessaria erant.</span>
	<span class="versiculo"><sup>11</sup> Post menses autem tres, navigavimus in navi Alexandrina, quae in insula hiemaverat, cui erat insigne Castorum.</span>
	<span class="versiculo"><sup>12</sup> Et cum venissemus Syracusam, mansimus ibi triduo;</span>
	<span class="versiculo"><sup>13</sup> inde solventes devenimus Rhegium. Et post unum diem, superveniente austro, secunda die venimus Puteolos,</span>
	<span class="versiculo"><sup>14</sup> ubi, inventis fratribus, rogati sumus manere apud eos dies septem; et sic venimus Romam.</span>
	<span class="versiculo"><sup>15</sup> Et inde cum audissent de nobis fratres, occurrerunt nobis usque ad Appii Forum et Tres Tabernas; quos cum vidisset Paulus, gratias agens Deo, accepit fiduciam.</span>
	<span class="versiculo"><sup>16</sup> Cum introissemus autem Romam, permissum est Paulo manere sibimet cum custodiente se milite.</span>
	<span class="versiculo"><sup>17</sup> Factum est autem, ut post tertium diem convocaret primos Iudaeorum; cumque convenissent dicebat eis: &#x201c; Ego, viri fratres, nihil adversus plebem faciens aut mores paternos, vinctus ab Hierosolymis traditus sum in manus Romanorum,</span>
	<span class="versiculo"><sup>18</sup> qui cum interrogationem de me habuissent, volebant dimittere, eo quod nulla causa esset mortis in me;</span>
	<span class="versiculo"><sup>19</sup> contradicentibus autem Iudaeis, coactus sum appellare Caesarem, non quasi gentem meam habens aliquid accusare.</span>
	<span class="versiculo"><sup>20</sup> Propter hanc igitur causam rogavi vos videre et alloqui; propter spem enim Israel catena hac circumdatus sum &#x201d;.</span>
	<span class="versiculo"><sup>21</sup> At illi dixerunt ad eum: &#x201c; Nos neque litteras accepimus de te a Iudaea, neque adveniens aliquis fratrum nuntiavit aut locutus est quid de te malum.</span>
	<span class="versiculo"><sup>22</sup> Rogamus autem a te audire quae sentis; nam de secta hac notum est nobis quia ubique ei contradicitur &#x201d;.</span>
	<span class="versiculo"><sup>23</sup> Cum constituissent autem illi diem, venerunt ad eum in hospitium plures, quibus exponebat testificans regnum Dei suadensque eos de Iesu ex Lege Moysis et Prophetis a mane usque ad vesperam.</span>
	<span class="versiculo"><sup>24</sup> Et quidam credebant his, quae dicebantur, quidam vero non credebant;</span>
	<span class="versiculo"><sup>25</sup> cumque invicem non essent consentientes, discedebant, dicente Paulo unum verbum: &#x201c; Bene Spiritus Sanctus locutus est per Isaiam prophetam ad patres vestros</span>
	<span class="versiculo"><sup>26</sup> dicens:
&#x201c;Vade ad populum istum et dic:
Auditu audietis et non intellegetis,
et videntes videbitis et non perspicietis.</span>
	<span class="versiculo"><sup>27</sup> Incrassatum est enim cor populi huius,
et auribus graviter audierunt
et oculos suos compresserunt,
ne forte videant oculis
et auribus audiant
et corde intellegant et convertantur,
et sanabo illos&#x201d;.</span>
	<span class="versiculo"><sup>28</sup> Notum ergo sit vobis quoniam gentibus missum est hoc salutare Dei; ipsi et audient! &#x201d;.</span>
	<span class="versiculo"><sup>(29)</sup> </span>
	<span class="versiculo"><sup>30</sup> Mansit autem biennio toto in suo conducto; et suscipiebat omnes, qui ingrediebantur ad eum,</span>
	<span class="versiculo"><sup>31</sup> praedicans regnum Dei et docens quae sunt de Domino Iesu Christo cum omni fiducia sine prohibitione.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
