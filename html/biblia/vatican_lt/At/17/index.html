<div>
	<span class="capitulo">17</span>
	<span class="versiculo"><sup>1</sup> Cum autem perambulassent Amphipolim et Apolloniam, venerunt Thessalonicam, ubi erat synagoga Iudaeorum.</span>
	<span class="versiculo"><sup>2</sup> Secundum consuetudinem autem suam Paulus introivit ad eos et per sabbata tria disserebat eis de Scripturis</span>
	<span class="versiculo"><sup>3</sup> adaperiens et comprobans quia Christum oportebat pati et resurgere a mortuis, et: &#x201c; Hic est Christus, Iesus, quem ego annuntio vobis &#x201d;.</span>
	<span class="versiculo"><sup>4</sup> Et quidam ex eis crediderunt et adiuncti sunt Paulo et Silae et de colentibus Graecis multitudo magna et mulieres nobiles non paucae.</span>
	<span class="versiculo"><sup>5</sup> Zelantes autem Iudaei assumentesque de foro viros quosdam malos et turba facta concitaverunt civitatem; et assistentes domui Iasonis quaerebant eos producere in populum.</span>
	<span class="versiculo"><sup>6</sup> Et cum non invenissent eos, trahebant Iasonem et quosdam fratres ad politarchas clamantes: &#x201c; Qui orbem concitaverunt, isti et huc venerunt,</span>
	<span class="versiculo"><sup>7</sup> quos suscepit Iason; et hi omnes contra decreta Caesaris faciunt, regem alium dicentes esse, Iesum &#x201d;.</span>
	<span class="versiculo"><sup>8</sup> Concitaverunt autem plebem et politarchas audientes haec;</span>
	<span class="versiculo"><sup>9</sup> et accepto satis ab Iasone et a ceteris, dimiserunt eos.</span>
	<span class="versiculo"><sup>10</sup> Fratres vero confestim per noctem dimiserunt Paulum et Silam in Beroeam; qui cum advenissent, in synagogam Iudaeorum introierunt.</span>
	<span class="versiculo"><sup>11</sup> Hi autem erant nobiliores eorum, qui sunt Thessalonicae, qui susceperunt verbum cum omni aviditate, cotidie scrutantes Scripturas, si haec ita se haberent.</span>
	<span class="versiculo"><sup>12</sup> Et multi quidem crediderunt ex eis et Graecarum mulierum honestarum et virorum non pauci.</span>
	<span class="versiculo"><sup>13</sup> Cum autem cognovissent in Thessalonica Iudaei quia et Beroeae annuntiatum est a Paulo verbum Dei, venerunt et illuc commoventes et turbantes multitudinem.</span>
	<span class="versiculo"><sup>14</sup> Statimque tunc Paulum dimiserunt fratres, ut iret usque ad mare; Silas autem et Timotheus remanserunt ibi.</span>
	<span class="versiculo"><sup>15</sup> Qui autem deducebant Paulum, perduxerunt usque Athenas; et accepto mandato ad Silam et Timotheum, ut quam celerrime venirent ad illum, profecti sunt.</span>
	<span class="versiculo"><sup>16</sup> Paulus autem cum Athenis eos exspectaret, irritabatur spiritus eius in ipso videns idololatriae deditam civitatem.</span>
	<span class="versiculo"><sup>17</sup> Disputabat igitur in synagoga cum Iudaeis et colentibus et in foro per omnes dies ad eos, qui aderant.</span>
	<span class="versiculo"><sup>18</sup> Quidam autem ex Epicureis et Stoicis philosophi disserebant cum eo. Et quidam dicebant: &#x201c; Quid vult seminiverbius hic dicere? &#x201d;; alii vero: &#x201c; Novorum daemoniorum videtur annuntiator esse &#x201d;, quia Iesum et resurrectionem evangelizabat.</span>
	<span class="versiculo"><sup>19</sup> Et apprehensum eum ad Areopagum duxerunt dicentes: &#x201c; Possumus scire quae est haec nova, quae a te dicitur, doctrina?</span>
	<span class="versiculo"><sup>20</sup> Mira enim quaedam infers auribus nostris; volumus ergo scire quidnam velint haec esse &#x201d;.</span>
	<span class="versiculo"><sup>21</sup> Athenienses autem omnes et advenae hospites ad nihil aliud vacabant nisi aut dicere aut audire aliquid novi.</span>
	<span class="versiculo"><sup>22</sup> Stans autem Paulus in medio Areopagi ait: &#x201c; Viri Athenienses, per omnia quasi superstitiosiores vos video;</span>
	<span class="versiculo"><sup>23</sup> praeteriens enim et videns simulacra vestra inveni et aram, in qua scriptum erat: &#x201c;Ignoto deo&#x201d;. Quod ergo ignorantes colitis, hoc ego annuntio vobis.</span>
	<span class="versiculo"><sup>24</sup> Deus, qui fecit mundum et omnia, quae in eo sunt, hic, caeli et terrae cum sit Dominus, non in manufactis templis inhabitat</span>
	<span class="versiculo"><sup>25</sup> nec manibus humanis colitur indigens aliquo, cum ipse det omnibus vitam et inspirationem et omnia;</span>
	<span class="versiculo"><sup>26</sup> fecitque ex uno omne genus hominum inhabitare super universam faciem terrae, definiens statuta tempora et terminos habitationis eorum,</span>
	<span class="versiculo"><sup>27</sup> quaerere Deum, si forte attrectent eum et inveniant, quamvis non longe sit ab unoquoque nostrum.</span>
	<span class="versiculo"><sup>28</sup> In ipso enim vivimus et movemur et sumus, sicut et quidam vestrum poetarum dixerunt:
&#x201c;Ipsius enim et genus sumus&#x201d;.</span>
	<span class="versiculo"><sup>29</sup> Genus ergo cum simus Dei, non debemus aestimare auro aut argento aut lapidi, sculpturae artis et cogitationis hominis, divinum esse simile.</span>
	<span class="versiculo"><sup>30</sup> Et tempora quidem ignorantiae despiciens Deus, nunc annuntiat hominibus, ut omnes ubique paenitentiam agant,</span>
	<span class="versiculo"><sup>31</sup> eo quod statuit diem, in qua iudicaturus est orbem in iustitia in viro, quem constituit, fidem praebens omnibus suscitans eum a mortuis &#x201d;.</span>
	<span class="versiculo"><sup>32</sup> Cum audissent autem resurrectionem mortuorum, quidam quidem irridebant, quidam vero dixerunt: &#x201c; Audiemus te de hoc iterum &#x201d;.</span>
	<span class="versiculo"><sup>33</sup> Sic Paulus exivit de medio eorum.</span>
	<span class="versiculo"><sup>34</sup> Quidam vero viri adhaerentes ei crediderunt; in quibus et Dionysius Areopagita et mulier nomine Damaris et alii cum eis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
