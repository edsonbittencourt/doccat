<div>
	<span class="capitulo">13</span>
	<span class="versiculo"><sup>1</sup> Erant autem in ecclesia, quae erat Antiochiae, pro phetae et doctores: Barnabas et Simeon, qui vocabatur Niger, et Lucius Cyrenensis et Manaen, qui erat Herodis tetrarchae collactaneus, et Saulus.</span>
	<span class="versiculo"><sup>2</sup> Ministrantibus autem illis Domino et ieiunantibus, dixit Spiritus Sanctus: &#x201c; Separate mihi Barnabam et Saulum in opus, ad quod vocavi eos &#x201d;.</span>
	<span class="versiculo"><sup>3</sup> Tunc ieiunantes et orantes imponentesque eis manus dimiserunt illos.</span>
	<span class="versiculo"><sup>4</sup> Et ipsi quidem missi ab Spiritu Sancto devenerunt Seleuciam et inde navigaverunt Cyprum</span>
	<span class="versiculo"><sup>5</sup> et, cum venissent Salamina, praedicabant verbum Dei in synagogis Iudaeorum; habebant autem et Ioannem ministrum.</span>
	<span class="versiculo"><sup>6</sup> Et cum perambulassent universam insulam usque Paphum, invenerunt quendam virum magum pseudoprophetam Iudaeum, cui nomen Bariesu,</span>
	<span class="versiculo"><sup>7</sup> qui erat cum proconsule Sergio Paulo, viro prudente. Hic, accitis Barnaba et Saulo, quaesivit audire verbum Dei;</span>
	<span class="versiculo"><sup>8</sup> resistebat autem illis Elymas, magus, sic enim interpretatur nomen eius, quaerens avertere proconsulem a fide.</span>
	<span class="versiculo"><sup>9</sup> Saulus autem, qui et Paulus, repletus Spiritu Sancto, intuens in eum</span>
	<span class="versiculo"><sup>10</sup> dixit: &#x201c; O plene omni dolo et omni fallacia, fili Diaboli, inimice omnis iustitiae, non desines subvertere vias Domini rectas?</span>
	<span class="versiculo"><sup>11</sup> Et nunc, ecce manus Domini super te; et eris caecus, non videns solem usque ad tempus &#x201d;. Et confestim cecidit in eum caligo et tenebrae, et circumiens quaerebat, qui eum manum darent.</span>
	<span class="versiculo"><sup>12</sup> Tunc proconsul, cum vidisset factum, credidit admirans super doctrinam Domini.</span>
	<span class="versiculo"><sup>13</sup> Et cum a Papho navigassent, qui erant cum Paulo, venerunt Pergen Pamphyliae; Ioannes autem discedens ab eis reversus est Hierosolymam.</span>
	<span class="versiculo"><sup>14</sup> Illi vero pertranseuntes, a Perge venerunt Antiochiam Pisidiae, et ingressi synagogam die sabbatorum sederunt.</span>
	<span class="versiculo"><sup>15</sup> Post lectionem autem Legis et Prophetarum, miserunt principes synagogae ad eos dicentes: &#x201c; Viri fratres, si quis est in vobis sermo exhortationis ad plebem, dicite! &#x201d;.</span>
	<span class="versiculo"><sup>16</sup> Surgens autem Paulus et manu silentium indicens ait: &#x201c; Viri Israelitae et qui timetis Deum, audite.</span>
	<span class="versiculo"><sup>17</sup> Deus plebis huius Israel elegit patres nostros et plebem exaltavit, cum essent incolae in terra Aegypti, et in brachio excelso eduxit eos ex ea;</span>
	<span class="versiculo"><sup>18</sup> et per quadraginta fere annorum tempus mores eorum sustinuit in deserto;</span>
	<span class="versiculo"><sup>19</sup> et destruens gentes septem in terra Chanaan sorte distribuit terram eorum,</span>
	<span class="versiculo"><sup>20</sup> quasi quadringentos et quinquaginta annos. Et post haec dedit iudices usque ad Samuel prophetam.</span>
	<span class="versiculo"><sup>21</sup> Et exinde postulaverunt regem, et dedit illis Deus Saul filium Cis, virum de tribu Beniamin, annis quadraginta.</span>
	<span class="versiculo"><sup>22</sup> Et amoto illo, suscitavit illis David in regem, cui et testimonium perhibens dixit: &#x201c;Inveni David filium Iesse, virum secundum cor meum, qui faciet omnes voluntates meas&#x201d;.</span>
	<span class="versiculo"><sup>23</sup> Huius Deus ex semine secundum promissionem eduxit Israel salvatorem Iesum,</span>
	<span class="versiculo"><sup>24</sup> praedicante Ioanne ante adventum eius baptismum paenitentiae omni populo Israel.</span>
	<span class="versiculo"><sup>25</sup> Cum impleret autem Ioannes cursum suum, dicebat: &#x201c;Quid me arbitramini esse? Non sum ego; sed ecce venit post me, cuius non sum dignus calceamenta pedum solvere&#x201d;.</span>
	<span class="versiculo"><sup>26</sup> Viri fratres, filii generis Abraham et qui in vobis timent Deum, nobis verbum salutis huius missum est.</span>
	<span class="versiculo"><sup>27</sup> Qui enim habitabant Ierusalem et principes eorum, hunc ignorantes et voces Prophetarum, quae per omne sabbatum leguntur, iudicantes impleverunt;</span>
	<span class="versiculo"><sup>28</sup> et nullam causam mortis invenientes petierunt a Pilato, ut interficeretur;</span>
	<span class="versiculo"><sup>29</sup> cumque consummassent omnia, quae de eo scripta erant, deponentes eum de ligno posuerunt in monumento.</span>
	<span class="versiculo"><sup>30</sup> Deus vero suscitavit eum a mortuis;</span>
	<span class="versiculo"><sup>31</sup> qui visus est per dies multos his, qui simul ascenderant cum eo de Galilaea in Ierusalem, qui nunc sunt testes eius ad plebem.</span>
	<span class="versiculo"><sup>32</sup> Et nos vobis evangelizamus eam, quae ad patres promissio facta est,</span>
	<span class="versiculo"><sup>33</sup> quoniam hanc Deus adimplevit filiis eorum, nobis resuscitans Iesum, sicut et in Psalmo secundo scriptum est:
&#x201c;Filius meus es tu; ego hodie genui te&#x201d;.</span>
	<span class="versiculo"><sup>34</sup> Quod autem suscitaverit eum a mortuis, amplius iam non reversurum in corruptionem, ita dixit: &#x201c;Dabo vobis sancta David fidelia&#x201d;.</span>
	<span class="versiculo"><sup>35</sup> Ideoque et in alio dicit:
&#x201c;Non dabis Sanctum tuum videre corruptionem&#x201d;.</span>
	<span class="versiculo"><sup>36</sup> David enim sua generatione cum administrasset voluntati Dei, dormivit et appositus est ad patres suos et vidit corruptionem;</span>
	<span class="versiculo"><sup>37</sup> quem vero Deus suscitavit, non vidit corruptionem.</span>
	<span class="versiculo"><sup>38</sup> Notum igitur sit vobis, viri fratres, quia per hunc vobis remissio peccatorum annuntiatur; ab omnibus, quibus non potuistis in lege Moysi iustificari,</span>
	<span class="versiculo"><sup>39</sup> in hoc omnis, qui credit, iustificatur.</span>
	<span class="versiculo"><sup>40</sup> Videte ergo, ne superveniat, quod dictum est in Prophetis:</span>
	<span class="versiculo"><sup>41</sup> &#x201c;Videte, contemptores,
et admiramini et disperdimini,
quia opus operor ego in diebus vestris,
opus, quod non credetis, si quis enarraverit vobis!&#x201d; &#x201d;.</span>
	<span class="versiculo"><sup>42</sup> Exeuntibus autem illis, rogabant, ut sequenti sabbato loquerentur sibi verba haec.</span>
	<span class="versiculo"><sup>43</sup> Cumque dimissa esset synagoga, secuti sunt multi Iudaeorum et colentium proselytorum Paulum et Barnabam, qui loquentes suadebant eis, ut permanerent in gratia Dei.</span>
	<span class="versiculo"><sup>44</sup> Sequenti vero sabbato paene universa civitas convenit audire verbum Domini.</span>
	<span class="versiculo"><sup>45</sup> Videntes autem turbas Iudaei, repleti sunt zelo; et contradicebant his, quae a Paulo dicebantur, blasphemantes.</span>
	<span class="versiculo"><sup>46</sup> Tunc audenter Paulus et Barnabas dixerunt: &#x201c; Vobis oportebat primum loqui verbum Dei; sed quoniam repellitis illud et indignos vos iudicatis aeternae vitae, ecce convertimur ad gentes.</span>
	<span class="versiculo"><sup>47</sup> Sic enim praecepit nobis Dominus:
&#x201c;Posui te in lumen gentium,
ut sis in salutem usque ad extremum terrae&#x201d; &#x201d;.</span>
	<span class="versiculo"><sup>48</sup> Audientes autem gentes gaudebant et glorificabant verbum Domini, et crediderunt, quotquot erant praeordinati ad vitam aeternam;</span>
	<span class="versiculo"><sup>49</sup> ferebatur autem verbum Domini per universam regionem.</span>
	<span class="versiculo"><sup>50</sup> Iudaei autem concitaverunt honestas inter colentes mulieres et primos civitatis et excitaverunt persecutionem in Paulum et Barnabam et eiecerunt eos de finibus suis.</span>
	<span class="versiculo"><sup>51</sup> At illi, excusso pulvere pedum in eos, venerunt Iconium;</span>
	<span class="versiculo"><sup>52</sup> discipuli quoque replebantur gaudio et Spiritu Sancto.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
