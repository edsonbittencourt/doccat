<div>
	<span class="capitulo">19</span>
	<span class="versiculo"><sup>1</sup> Factum est autem, cum Apollo esset Corinthi, ut Paulus, peragratis superioribus partibus, veniret Ephesum et inveniret quosdam discipulos;</span>
	<span class="versiculo"><sup>2</sup> dixitque ad eos: &#x201c; Si Spiritum Sanctum accepistis credentes? &#x201d;. At illi ad eum: &#x201c; Sed neque, si Spiritus Sanctus est, audivimus &#x201d;.</span>
	<span class="versiculo"><sup>3</sup> Ille vero ait: &#x201c; In quo ergo baptizati estis? &#x201d;. Qui dixerunt: &#x201c; In Ioannis baptismate &#x201d;.</span>
	<span class="versiculo"><sup>4</sup> Dixit autem Paulus: &#x201c; Ioannes baptizavit baptisma paenitentiae, populo dicens in eum, qui venturus esset post ipsum ut crederent, hoc est in Iesum &#x201d;.</span>
	<span class="versiculo"><sup>5</sup> His auditis, baptizati sunt in nomine Domini Iesu;</span>
	<span class="versiculo"><sup>6</sup> et cum imposuisset illis manus Paulus, venit Spiritus Sanctus super eos, et loquebantur linguis et prophetabant.</span>
	<span class="versiculo"><sup>7</sup> Erant autem omnes viri fere duodecim.</span>
	<span class="versiculo"><sup>8</sup> Introgressus autem synagogam cum fiducia loquebatur per tres menses disputans et suadens de regno Dei.</span>
	<span class="versiculo"><sup>9</sup> Cum autem quidam indurarentur et non crederent maledicentes viam coram multitudine, discedens ab eis segregavit discipulos, cotidie disputans in schola Tyranni.</span>
	<span class="versiculo"><sup>10</sup> Hoc autem factum est per biennium, ita ut omnes, qui habitabant in Asia, audirent verbum Domini, Iudaei atque Graeci.</span>
	<span class="versiculo"><sup>11</sup> Virtutesque non quaslibet Deus faciebat per manus Pauli,</span>
	<span class="versiculo"><sup>12</sup> ita ut etiam super languidos deferrentur a corpore eius sudaria vel semicinctia, et recederent ab eis languores, et spiritus nequam egrederentur.</span>
	<span class="versiculo"><sup>13</sup> Tentaverunt autem quidam et de circumeuntibus Iudaeis exorcistis invocare super eos, qui habebant spiritus malos, nomen Domini Iesu dicentes: &#x201c; Adiuro vos per Iesum, quem Paulus praedicat &#x201d;.</span>
	<span class="versiculo"><sup>14</sup> Erant autem cuiusdam Scevae Iudaei principis sacerdotum septem filii, qui hoc faciebant.</span>
	<span class="versiculo"><sup>15</sup> Respondens autem spiritus nequam dixit eis: &#x201c; Iesum novi et Paulum scio; vos autem qui estis? &#x201d;.</span>
	<span class="versiculo"><sup>16</sup> Et insiliens homo in eos, in quo erat spiritus malus, dominatus amborum invaluit contra eos, ita ut nudi et vulnerati effugerent de domo illa.</span>
	<span class="versiculo"><sup>17</sup> Hoc autem notum factum est omnibus Iudaeis atque Graecis, qui habitabant Ephesi, et cecidit timor super omnes illos, et magnificabatur nomen Domini Iesu.</span>
	<span class="versiculo"><sup>18</sup> Multique credentium veniebant confitentes et annuntiantes actus suos.</span>
	<span class="versiculo"><sup>19</sup> Multi autem ex his, qui fuerant curiosa sectati, conferentes libros combusserunt coram omnibus; et computaverunt pretia illorum et invenerunt argenti quinquaginta milia.</span>
	<span class="versiculo"><sup>20</sup> Ita fortiter verbum Domini crescebat et convalescebat.</span>
	<span class="versiculo"><sup>21</sup> His autem expletis, proposuit Paulus in Spiritu, transita Macedonia et Achaia, ire Hierosolymam, dicens: &#x201c; Postquam fuero ibi, oportet me et Romam videre &#x201d;.</span>
	<span class="versiculo"><sup>22</sup> Mittens autem in Macedoniam duos ex ministrantibus sibi, Timotheum et Erastum, ipse remansit ad tempus in Asia.</span>
	<span class="versiculo"><sup>23</sup> Facta est autem in illo tempore turbatio non minima de via.</span>
	<span class="versiculo"><sup>24</sup> Demetrius enim quidam nomine, argentarius, faciens aedes argenteas Dianae praestabat artificibus non modicum quaestum;</span>
	<span class="versiculo"><sup>25</sup> quos congregans et eos, qui eiusmodi erant opifices, dixit: &#x201c; Viri, scitis quia de hoc artificio acquisitio est nobis;</span>
	<span class="versiculo"><sup>26</sup> et videtis et auditis quia non solum Ephesi, sed paene totius Asiae Paulus hic suadens avertit multam turbam dicens quoniam non sunt dii, qui manibus fiunt.</span>
	<span class="versiculo"><sup>27</sup> Non solum autem haec periclitatur nobis pars in redargutionem venire, sed et magnae deae Dianae templum in nihilum reputari, et destrui incipiet maiestas eius, quam tota Asia et orbis colit &#x201d;.</span>
	<span class="versiculo"><sup>28</sup> His auditis, repleti sunt ira et clamabant dicentes: &#x201c; Magna Diana Ephesiorum! &#x201d;;</span>
	<span class="versiculo"><sup>29</sup> et impleta est civitas confusione, et impetum fecerunt uno animo in theatrum, rapto Gaio et Aristarcho Macedonibus, comitibus Pauli.</span>
	<span class="versiculo"><sup>30</sup> Paulo autem volente intrare in populum, non permiserunt discipuli;</span>
	<span class="versiculo"><sup>31</sup> quidam autem de Asiarchis, qui erant amici eius, miserunt ad eum rogantes, ne se daret in theatrum.</span>
	<span class="versiculo"><sup>32</sup> Alii autem aliud clamabant; erat enim ecclesia confusa, et plures nesciebant qua ex causa convenissent.</span>
	<span class="versiculo"><sup>33</sup> De turba autem instruxerunt Alexandrum, propellentibus eum Iudaeis; Alexander ergo, manu silentio postulato, volebat rationem reddere populo.</span>
	<span class="versiculo"><sup>34</sup> Quem ut cognoverunt Iudaeum esse, vox facta est una omnium quasi per horas duas clamantium: &#x201c; Magna Diana Ephesiorum &#x201d;.</span>
	<span class="versiculo"><sup>35</sup> Et cum sedasset scriba turbam, dixit: &#x201c; Viri Ephesii, quis enim est hominum, qui nesciat Ephesiorum civitatem cultricem esse magnae Dianae et simulacri a Iove delapsi?</span>
	<span class="versiculo"><sup>36</sup> Cum ergo his contradici non possit, oportet vos sedatos esse et nihil temere agere.</span>
	<span class="versiculo"><sup>37</sup> Adduxistis enim homines istos neque sacrilegos neque blasphemantes deam nostram.</span>
	<span class="versiculo"><sup>38</sup> Quod si Demetrius et, qui cum eo sunt, artifices habent adversus aliquem causam, conventus forenses aguntur, et proconsules sunt: accusent invicem.</span>
	<span class="versiculo"><sup>39</sup> Si quid autem ulterius quaeritis, in legitima ecclesia poterit absolvi.</span>
	<span class="versiculo"><sup>40</sup> Nam et periclitamur argui seditionis hodiernae, cum nullus obnoxius sit, de quo non possimus reddere rationem concursus istius &#x201d;. Et cum haec dixisset, dimisit ecclesiam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
