<div>
	<span class="capitulo">5</span>
	<span class="versiculo"><sup>1</sup> Vir autem quidam nomine Ananias cum Sapphira uxore sua vendidit agrum</span>
	<span class="versiculo"><sup>2</sup> et subtraxit de pretio, conscia quoque uxore, et afferens partem quandam ad pedes apostolorum posuit.</span>
	<span class="versiculo"><sup>3</sup> Dixit autem Petrus: &#x201c; Anania, cur implevit Satanas cor tuum mentiri te Spiritui Sancto et subtrahere de pretio agri?</span>
	<span class="versiculo"><sup>4</sup> Nonne manens tibi manebat et venumdatum in tua erat potestate? Quare posuisti in corde tuo hanc rem? Non es mentitus hominibus sed Deo! &#x201d;.</span>
	<span class="versiculo"><sup>5</sup> Audiens autem Ananias haec verba cecidit et exspiravit; et factus est timor magnus in omnes audientes.</span>
	<span class="versiculo"><sup>6</sup> Surgentes autem iuvenes involverunt eum et efferentes sepelierunt.</span>
	<span class="versiculo"><sup>7</sup> Factum est autem quasi horarum trium spatium, et uxor ipsius nesciens, quod factum fuerat, introivit.</span>
	<span class="versiculo"><sup>8</sup> Respondit autem ei Petrus: &#x201c; Dic mihi, si tanti agrum vendidistis? &#x201d;. At illa dixit: &#x201c; Etiam, tanti &#x201d;.</span>
	<span class="versiculo"><sup>9</sup> Petrus autem ad eam: &#x201c; Quid est quod convenit vobis tentare Spiritum Domini? Ecce pedes eorum, qui sepelierunt virum tuum, ad ostium, et efferent te &#x201d;.</span>
	<span class="versiculo"><sup>10</sup> Confestim cecidit ante pedes eius et exspiravit; intrantes autem iuvenes invenerunt illam mortuam et efferentes sepelierunt ad virum suum.</span>
	<span class="versiculo"><sup>11</sup> Et factus est timor magnus super universam ecclesiam et in omnes, qui audierunt haec.</span>
	<span class="versiculo"><sup>12</sup> Per manus autem apostolorum fiebant signa et prodigia multa in plebe; et erant unanimiter omnes in porticu Salomonis.</span>
	<span class="versiculo"><sup>13</sup> Ceterorum autem nemo audebat coniungere se illis, sed magnificabat eos populus;</span>
	<span class="versiculo"><sup>14</sup> magis autem addebantur credentes Domino multitudines virorum ac mulierum,</span>
	<span class="versiculo"><sup>15</sup> ita ut et in plateas efferrent infirmos et ponerent in lectulis et grabatis, ut, veniente Petro, saltem umbra illius obumbraret quemquam eorum.</span>
	<span class="versiculo"><sup>16</sup> Concurrebat autem et multitudo vicinarum civitatum Ierusalem, afferentes aegros et vexatos ab spiritibus immundis, qui curabantur omnes.</span>
	<span class="versiculo"><sup>17</sup> Exsurgens autem princeps sacerdotum et omnes, qui cum illo erant, quae est haeresis sadducaeorum, repleti sunt zelo</span>
	<span class="versiculo"><sup>18</sup> et iniecerunt manus in apostolos et posuerunt illos in custodia publica.</span>
	<span class="versiculo"><sup>19</sup> Angelus autem Domini per noctem aperuit ianuas carceris et educens eos dixit:</span>
	<span class="versiculo"><sup>20</sup> &#x201c; Ite et stantes loquimini in templo plebi omnia verba vitae huius &#x201d;.</span>
	<span class="versiculo"><sup>21</sup> Qui cum audissent, intraverunt diluculo in templum et docebant.
Adveniens autem princeps sacerdotum et, qui cum eo erant, convocaverunt concilium et omnes seniores filiorum Israel et miserunt in carcerem, ut adducerentur illi.</span>
	<span class="versiculo"><sup>22</sup> Cum venissent autem ministri, non invenerunt illos in carcere; reversi autem nuntiaverunt</span>
	<span class="versiculo"><sup>23</sup> dicentes: &#x201c; Carcerem invenimus clausum cum omni diligentia et custodes stantes ad ianuas; aperientes autem intus neminem invenimus! &#x201d;.</span>
	<span class="versiculo"><sup>24</sup> Ut audierunt autem hos sermones, magistratus templi et principes sacerdotum ambigebant de illis quidnam fieret illud.</span>
	<span class="versiculo"><sup>25</sup> Adveniens autem quidam nuntiavit eis: &#x201c; Ecce viri, quos posuistis in carcere, sunt in templo stantes et docentes populum &#x201d;.</span>
	<span class="versiculo"><sup>26</sup> Tunc abiens magistratus cum ministris adducebat illos, non per vim; timebant enim populum, ne lapidarentur.</span>
	<span class="versiculo"><sup>27</sup> Et cum adduxissent illos, statuerunt in concilio. Et interrogavit eos princeps sacerdotum</span>
	<span class="versiculo"><sup>28</sup> dicens: &#x201c; Nonne praecipiendo praecepimus vobis, ne doceretis in nomine isto? Et ecce replevistis Ierusalem doctrina vestra et vultis inducere super nos sanguinem hominis istius &#x201d;.</span>
	<span class="versiculo"><sup>29</sup> Respondens autem Petrus et apostoli dixerunt: &#x201c; Oboedire oportet Deo magis quam hominibus.</span>
	<span class="versiculo"><sup>30</sup> Deus patrum nostrorum suscitavit Iesum, quem vos interemistis suspendentes in ligno;</span>
	<span class="versiculo"><sup>31</sup> hunc Deus Ducem et Salvatorem exaltavit dextera sua ad dandam paenitentiam Israel et remissionem peccatorum.</span>
	<span class="versiculo"><sup>32</sup> Et nos sumus testes horum verborum, et Spiritus Sanctus, quem dedit Deus oboedientibus sibi &#x201d;.</span>
	<span class="versiculo"><sup>33</sup> Haec cum audissent, dissecabantur et volebant interficere illos.</span>
	<span class="versiculo"><sup>34</sup> Surgens autem quidam in concilio pharisaeus nomine Gamaliel, legis doctor honorabilis universae plebi, iussit foras ad breve homines fieri</span>
	<span class="versiculo"><sup>35</sup> dixitque ad illos: &#x201c; Viri Israelitae, attendite vobis super hominibus istis quid acturi sitis.</span>
	<span class="versiculo"><sup>36</sup> Ante hos enim dies exstitit Theudas dicens esse se aliquem, cui consensit virorum numerus circiter quadringentorum; qui occisus est, et omnes, quicumque credebant ei, dissipati sunt et redacti sunt ad nihilum.</span>
	<span class="versiculo"><sup>37</sup> Post hunc exstitit Iudas Galilaeus in diebus census et avertit populum post se; et ipse periit, et omnes, quotquot consentiebant ei, dispersi sunt.</span>
	<span class="versiculo"><sup>38</sup> Et nunc dico vobis: Discedite ab hominibus istis et sinite illos. Quoniam si est ex hominibus consilium hoc aut opus hoc, dissolvetur;</span>
	<span class="versiculo"><sup>39</sup> si vero ex Deo est, non poteritis dissolvere eos, ne forte et adversus Deum pugnantes inveniamini! &#x201d;.
Consenserunt autem illi</span>
	<span class="versiculo"><sup>40</sup> et convocantes apostolos, caesis denuntiaverunt, ne loquerentur in nomine Iesu, et dimiserunt eos.</span>
	<span class="versiculo"><sup>41</sup> Et illi quidem ibant gaudentes a conspectu concilii, quoniam digni habiti sunt pro nomine contumeliam pati;</span>
	<span class="versiculo"><sup>42</sup> et omni die in templo et circa domos non cessabant docentes et evangelizantes Christum, Iesum.</span>
</div>
