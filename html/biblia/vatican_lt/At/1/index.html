<div>
	<span class="capitulo">1</span>
	<span class="versiculo"><sup>1</sup> Primum quidem sermonem feci de omnibus, o Theophile, quae coepit Iesus facere et docere,</span>
	<span class="versiculo"><sup>2</sup> usque in diem, qua, cum praecepisset apostolis per Spiritum Sanctum, quos elegit, assumptus est;</span>
	<span class="versiculo"><sup>3</sup> quibus et praebuit seipsum vivum post passionem suam in multis argumentis, per dies quadraginta apparens eis et loquens ea, quae sunt de regno Dei.</span>
	<span class="versiculo"><sup>4</sup> Et convescens praecepit eis ab Hierosolymis ne discederent, sed exspectarent promissionem Patris: &#x201c; Quam audistis a me,</span>
	<span class="versiculo"><sup>5</sup> quia Ioannes quidem baptizavit aqua, vos autem baptizabimini in Spiritu Sancto non post multos hos dies &#x201d;.</span>
	<span class="versiculo"><sup>6</sup> Igitur qui convenerant, interrogabant eum dicentes: &#x201c; Domine, si in tempore hoc restitues regnum Israeli? &#x201d;.</span>
	<span class="versiculo"><sup>7</sup> Dixit autem eis: &#x201c; Non est vestrum nosse tempora vel momenta, quae Pater posuit in sua potestate,</span>
	<span class="versiculo"><sup>8</sup> sed accipietis virtutem, superveniente Sancto Spiritu in vos, et eritis mihi testes et in Ierusalem et in omni Iudaea et Samaria et usque ad ultimum terrae &#x201d;.</span>
	<span class="versiculo"><sup>9</sup> Et cum haec dixisset, videntibus illis, elevatus est, et nubes suscepit eum ab oculis eorum.</span>
	<span class="versiculo"><sup>10</sup> Cumque intuerentur in caelum, eunte illo, ecce duo viri astiterunt iuxta illos in vestibus albis,</span>
	<span class="versiculo"><sup>11</sup> qui et dixerunt: &#x201c; Viri Galilaei, quid statis aspicientes in caelum? Hic Iesus, qui assumptus est a vobis in caelum, sic veniet quemadmodum vidistis eum euntem in caelum &#x201d;.</span>
	<span class="versiculo"><sup>12</sup> Tunc reversi sunt in Ierusalem a monte, qui vocatur Oliveti, qui est iuxta Ierusalem sabbati habens iter.</span>
	<span class="versiculo"><sup>13</sup> Et cum introissent, in cenaculum ascenderunt, ubi manebant et Petrus et Ioannes et Iacobus et Andreas, Philippus et Thomas, Bartholomaeus et Matthaeus, Iacobus Alphaei et Simon Zelotes et Iudas Iacobi.</span>
	<span class="versiculo"><sup>14</sup> Hi omnes erant perseverantes unanimiter in oratione cum mulieribus et Maria matre Iesu et fratribus eius.</span>
	<span class="versiculo"><sup>15</sup> Et in diebus illis exsurgens Petrus in medio fratrum dixit &#x2014; erat autem turba hominum simul fere centum viginti C:</span>
	<span class="versiculo"><sup>16</sup> &#x201c; Viri fratres, oportebat impleri Scripturam, quam praedixit Spiritus Sanctus per os David de Iuda, qui fuit dux eorum, qui comprehenderunt Iesum,</span>
	<span class="versiculo"><sup>17</sup> quia connumeratus erat in nobis et sortitus est sortem ministerii huius.</span>
	<span class="versiculo"><sup>18</sup> Hic quidem possedit agrum de mercede iniquitatis; et pronus factus crepuit medius, et diffusa sunt omnia viscera eius.</span>
	<span class="versiculo"><sup>19</sup> Et notum factum est omnibus habitantibus Ierusalem, ita ut appellaretur ager ille lingua eorum Aceldamach, hoc est ager Sanguinis.</span>
	<span class="versiculo"><sup>20</sup> Scriptum est enim in libro Psalmorum:
&#x201c;Fiat commorat&iacute;o eius deserta,
et non sit qui inhabitet in ea&#x201d;
et: &#x201c;Episcopatum eius accipiat alius&#x201d;.</span>
	<span class="versiculo"><sup>21</sup> Oportet ergo ex his viris, qui nobiscum congregati erant in omni tempore, quo intravit et exivit inter nos Dominus Iesus,</span>
	<span class="versiculo"><sup>22</sup> incipiens a baptismate Ioannis usque in diem, qua assumptus est a nobis, testem resurrectionis eius nobiscum fieri unum ex istis &#x201d;.</span>
	<span class="versiculo"><sup>23</sup> Et statuerunt duos, Ioseph, qui vocabatur Barsabbas, qui cognominatus est Iustus, et Matthiam.</span>
	<span class="versiculo"><sup>24</sup> Et orantes dixerunt: &#x201c; Tu, Domine, qui corda nosti omnium, ostende quem elegeris ex his duobus unum</span>
	<span class="versiculo"><sup>25</sup> accipere locum ministerii huius et apostolatus, de quo praevaricatus est Iudas, ut abiret in locum suum &#x201d;.</span>
	<span class="versiculo"><sup>26</sup> Et dederunt sortes eis, et cecidit sors super Matthiam, et annumeratus est cum undecim apostolis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
