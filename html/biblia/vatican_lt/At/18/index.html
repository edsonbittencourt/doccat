<div>
	<span class="capitulo">18</span>
	<span class="versiculo"><sup>1</sup> Post haec discedens ab Athe nis venit Corinthum.</span>
	<span class="versiculo"><sup>2</sup> Et in veniens quendam Iudaeum nomine Aquilam, Ponticum genere, qui nuper venerat ab Italia, et Priscillam uxorem eius, eo quod praecepisset Claudius discedere omnes Iudaeos a Roma, accessit ad eos</span>
	<span class="versiculo"><sup>3</sup> et, quia eiusdem erat artis, manebat apud eos et operabatur; erant autem scenofactoriae artis.</span>
	<span class="versiculo"><sup>4</sup> Disputabat autem in synagoga per omne sabbatum suadebatque Iudaeis et Graecis.</span>
	<span class="versiculo"><sup>5</sup> Cum venissent autem de Macedonia Silas et Timotheus, instabat verbo Paulus testificans Iudaeis esse Christum Iesum.</span>
	<span class="versiculo"><sup>6</sup> Contradicentibus autem eis et blasphemantibus, excutiens vestimenta dixit ad eos: &#x201c; Sanguis vester super caput vestrum! Mundus ego. Ex hoc nunc ad gentes vadam &#x201d;.</span>
	<span class="versiculo"><sup>7</sup> Et migrans inde intravit in domum cuiusdam nomine Titi Iusti, colentis Deum, cuius domus erat coniuncta synagogae.</span>
	<span class="versiculo"><sup>8</sup> Crispus autem archisynagogus credidit Domino cum omni domo sua, et multi Corinthiorum audientes credebant et baptizabantur.</span>
	<span class="versiculo"><sup>9</sup> Dixit autem Dominus nocte per visionem Paulo: &#x201c; Noli timere, sed loquere et ne taceas,</span>
	<span class="versiculo"><sup>10</sup> quia ego sum tecum, et nemo apponetur tibi, ut noceat te, quoniam populus est mihi multus in hac civitate &#x201d;.</span>
	<span class="versiculo"><sup>11</sup> Sedit autem annum et sex menses docens apud eos verbum Dei.</span>
	<span class="versiculo"><sup>12</sup> Gallione autem proconsule Achaiae, insurrexerunt uno animo Iudaei in Paulum et adduxerunt eum ad tribunal</span>
	<span class="versiculo"><sup>13</sup> dicentes: &#x201c; Contra legem hic persuadet hominibus colere Deum &#x201d;.</span>
	<span class="versiculo"><sup>14</sup> Incipiente autem Paulo aperire os, dixit Gallio ad Iudaeos: &#x201c; Si quidem esset iniquum aliquid aut facinus pessimum, o Iudaei, merito vos sustinerem;</span>
	<span class="versiculo"><sup>15</sup> si vero quaestiones sunt de verbo et nominibus et lege vestra, vos ipsi videritis; iudex ego horum nolo esse &#x201d;.</span>
	<span class="versiculo"><sup>16</sup> Et minavit eos a tribunali.</span>
	<span class="versiculo"><sup>17</sup> Apprehendentes autem omnes Sosthenen, principem synagogae, percutiebant ante tribunal; et nihil horum Gallioni curae erat.</span>
	<span class="versiculo"><sup>18</sup> Paulus vero, cum adhuc sustinuisset dies multos, fratribus valefaciens navigabat Syriam, et cum eo Priscilla et Aquila, qui sibi totonderat in Cenchreis caput; habebat enim votum.</span>
	<span class="versiculo"><sup>19</sup> Deveneruntque Ephesum, et illos ibi reliquit; ipse vero ingressus synagogam disputabat cum Iudaeis.</span>
	<span class="versiculo"><sup>20</sup> Rogantibus autem eis, ut ampliore tempore maneret, non consensit,</span>
	<span class="versiculo"><sup>21</sup> sed valefaciens et dicens: &#x201c; Iterum revertar ad vos Deo volente &#x201d;, navigavit ab Epheso;</span>
	<span class="versiculo"><sup>22</sup> et descendens Caesaream ascendit et salutavit ecclesiam et descendit Antiochiam.</span>
	<span class="versiculo"><sup>23</sup> Et facto ibi aliquanto tempore, profectus est perambulans ex ordine Galaticam regionem et Phrygiam, confirmans omnes discipulos.</span>
	<span class="versiculo"><sup>24</sup> Iudaeus autem quidam Apollo nomine, Alexandrinus natione, vir eloquens, devenit Ephesum, potens in Scripturis.</span>
	<span class="versiculo"><sup>25</sup> Hic erat catechizatus viam Domini; et fervens spiritu loquebatur et docebat diligenter ea, quae sunt de Iesu, sciens tantum baptisma Ioannis.</span>
	<span class="versiculo"><sup>26</sup> Hic ergo coepit fiducialiter agere in synagoga; quem cum audissent Priscilla et Aquila, assumpserunt eum et diligentius exposuerunt ei viam Dei.</span>
	<span class="versiculo"><sup>27</sup> Cum autem vellet transire in Achaiam, exhortati fratres scripserunt discipulis, ut susciperent eum; qui cum venisset, contulit multum his, qui crediderant per gratiam;</span>
	<span class="versiculo"><sup>28</sup> vehementer enim Iudaeos revincebat publice, ostendens per Scripturas esse Christum Iesum.</span>
</div>
