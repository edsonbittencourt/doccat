<div>
    <span class="capitulo">22</span>
    <span class="versiculo"><sup>1</sup> &#x201c; Viri fratres et patres, audi te a me, quam ad vos nunc reddo, rationem &#x201d;. 2 Cum audissent autem quia Hebraea lingua loquebatur ad illos, magis praestiterunt silentium. Et dixit:</span>
    <span class="versiculo"><sup>3</sup> &#x201c; Ego sum vir Iudaeus, natus Tarso Ciliciae, enutritus autem in ista civitate, secus pedes Gamaliel eruditus iuxta veritatem paternae legis, aemulator Dei, sicut et vos omnes estis hodie.</span>
    <span class="versiculo"><sup>4</sup> Qui hanc viam persecutus sum usque ad mortem, alligans et tradens in custodias viros ac mulieres,</span>
    <span class="versiculo"><sup>5</sup> sicut et princeps sacerdotum testimonium mihi reddit et omne concilium; a quibus et epistulas accipiens ad fratres, Damascum pergebam, ut adducerem et eos, qui ibi essent, vinctos in Ierusalem, uti punirentur.</span>
    <span class="versiculo"><sup>6</sup> Factum est autem, eunte me et appropinquante Damasco, circa mediam diem subito de caelo circumfulsit me lux copiosa;</span>
    <span class="versiculo"><sup>7</sup> et decidi in terram et audivi vocem dicentem mihi: &#x201c;Saul, Saul, quid me persequeris?&#x201d;.</span>
    <span class="versiculo"><sup>8</sup> Ego autem respondi: &#x201c;Quis es, Domine?&#x201d;. Dixitque ad me: &#x201c;Ego sum Iesus Nazarenus, quem tu persequeris&#x201d;.</span>
    <span class="versiculo"><sup>9</sup> Et, qui mecum erant, lumen quidem viderunt, vocem autem non audierunt eius, qui loquebatur mecum.</span>
    <span class="versiculo"><sup>10</sup> Et dixi: &#x201c;Quid faciam, Domine?&#x201d;. Dominus autem dixit ad me: &#x201c;Surgens vade Damascum, et ibi tibi dicetur de omnibus, quae statutum est tibi, ut faceres&#x201d;.</span>
    <span class="versiculo"><sup>11</sup> Et cum non viderem prae claritate luminis illius, ad manum deductus a comitibus veni Damascum.</span>
    <span class="versiculo"><sup>12</sup> Ananias autem quidam vir religiosus secundum legem, testimonium habens ab omnibus habitantibus Iudaeis,</span>
    <span class="versiculo"><sup>13</sup> veniens ad me et astans dixit mihi: &#x201c;Saul frater, respice!&#x201d;. Et ego eadem hora respexi in eum.</span>
    <span class="versiculo"><sup>14</sup> At ille dixit: &#x201c;Deus patrum nostrorum praeordinavit te, ut cognosceres voluntatem eius et videres Iustum et audires vocem ex ore eius,</span>
    <span class="versiculo"><sup>15</sup> quia eris testis illi ad omnes homines eorum, quae vidisti et audisti.</span>
    <span class="versiculo"><sup>16</sup> Et nunc quid moraris? Exsurgens baptizare et ablue peccata tua, invocato nomine ipsius&#x201d;.</span>
    <span class="versiculo"><sup>17</sup> Factum est autem, revertenti mihi in Ierusalem et oranti in templo fieri me in stupore mentis</span>
    <span class="versiculo"><sup>18</sup> et videre illum dicentem mihi: &#x201c;Festina et exi velociter ex Ierusalem, quoniam non recipient testimonium tuum de me&#x201d;.</span>
    <span class="versiculo"><sup>19</sup> Et ego dixi: &#x201c;Domine, ipsi sciunt quia ego eram concludens in carcerem et caedens per synagogas eos, qui credebant in te;</span>
    <span class="versiculo"><sup>20</sup> et cum funderetur sanguis Stephani testis tui, et ipse astabam et consentiebam et custodiebam vestimenta interficientium illum&#x201d;.</span>
    <span class="versiculo"><sup>21</sup> Et dixit ad me: &#x201c;Vade, quoniam ego in nationes longe mittam te&#x201d; &#x201d;.</span>
    <span class="versiculo"><sup>22</sup> Audiebant autem eum usque ad hoc verbum et levaverunt vocem suam dicentes: &#x201c; Tolle de terra eiusmodi, non enim fas est eum vivere! &#x201d;.</span>
    <span class="versiculo"><sup>23</sup> Vociferantibus autem eis et proicientibus vestimenta sua et pulverem iactantibus in aerem,</span>
    <span class="versiculo"><sup>24</sup> iussit tribunus induci eum in castra dicens flagellis eum interrogari, ut sciret propter quam causam sic acclamarent ei.</span>
    <span class="versiculo"><sup>25</sup> Et cum astrinxissent eum loris, dixit astanti centurioni Paulus: &#x201c; Si hominem Romanum et indemnatum licet vobis flagellare? &#x201d;.</span>
    <span class="versiculo"><sup>26</sup> Quo audito, centurio accedens ad tribunum nuntiavit dicens: &#x201c; Quid acturus es? Hic enim homo Romanus est &#x201d;.</span>
    <span class="versiculo"><sup>27</sup> Accedens autem tribunus dixit illi: &#x201c; Dic mihi, tu Romanus es? &#x201d;. At ille dixit: &#x201c; Etiam &#x201d;.</span>
    <span class="versiculo"><sup>28</sup> Et respondit tribunus: &#x201c; Ego multa summa civitatem hanc consecutus sum &#x201d;. Et Paulus ait: &#x201c; Ego autem et natus sum &#x201d;.</span>
    <span class="versiculo"><sup>29</sup> Protinus ergo discesserunt ab illo, qui eum interrogaturi erant; tribunus quoque timuit, postquam rescivit quia Romanus esset, et quia alligasset eum.</span>
    <span class="versiculo"><sup>30</sup> Postera autem die, volens scire diligenter qua ex causa accusaretur a Iudaeis, solvit eum et iussit principes sacerdotum convenire et omne concilium et producens Paulum statuit coram illis.</span>
</div>
