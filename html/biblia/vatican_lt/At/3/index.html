<div>
	<span class="capitulo">3</span>
	<span class="versiculo"><sup>1</sup> Petrus autem et Ioannes ascen debant in templum ad horam orationis nonam.</span>
	<span class="versiculo"><sup>2</sup> Et quidam vir, qui erat claudus ex utero matris suae, baiulabatur; quem ponebant cotidie ad portam templi, quae dicitur Speciosa, ut peteret eleemosynam ab introeuntibus in templum;</span>
	<span class="versiculo"><sup>3</sup> is cum vidisset Petrum et Ioannem incipientes introire in templum, rogabat, ut eleemosynam acciperet.</span>
	<span class="versiculo"><sup>4</sup> Intuens autem in eum Petrus cum Ioanne dixit: &#x201c; Respice in nos &#x201d;.</span>
	<span class="versiculo"><sup>5</sup> At ille intendebat in eos, sperans se aliquid accepturum ab eis.</span>
	<span class="versiculo"><sup>6</sup> Petrus autem dixit: &#x201c; Argentum et aurum non est mihi; quod autem habeo, hoc tibi do: In nomine Iesu Christi Nazareni surge et ambula! &#x201d;.</span>
	<span class="versiculo"><sup>7</sup> Et apprehensa ei manu dextera, allevavit eum; et protinus consolidatae sunt bases eius et tali,</span>
	<span class="versiculo"><sup>8</sup> et exsiliens stetit et ambulabat; et intravit cum illis in templum, ambulans et exsiliens et laudans Deum.</span>
	<span class="versiculo"><sup>9</sup> Et vidit omnis populus eum ambulantem et laudantem Deum;</span>
	<span class="versiculo"><sup>10</sup> cognoscebant autem illum quoniam ipse erat, qui ad eleemosynam sedebat ad Speciosam portam templi, et impleti sunt stupore et exstasi in eo, quod contigerat illi.</span>
	<span class="versiculo"><sup>11</sup> Cum teneret autem Petrum et Ioannem, concurrit omnis populus ad eos ad porticum, qui appellatur Salomonis, stupentes.</span>
	<span class="versiculo"><sup>12</sup> Videns autem Petrus respondit ad populum: &#x201c; Viri Israelitae, quid miramini in hoc aut nos quid intuemini, quasi nostra virtute aut pietate fecerimus hunc ambulare?</span>
	<span class="versiculo"><sup>13</sup> Deus Abraham et Deus Isaac et Deus Iacob, Deus patrum nostrorum, glorificavit puerum suum Iesum, quem vos quidem tradidistis et negastis ante faciem Pilati, iudicante illo dimitti;</span>
	<span class="versiculo"><sup>14</sup> vos autem Sanctum et Iustum negastis et petistis virum homicidam donari vobis,</span>
	<span class="versiculo"><sup>15</sup> ducem vero vitae interfecistis, quem Deus suscitavit a mortuis, cuius nos testes sumus.</span>
	<span class="versiculo"><sup>16</sup> Et in fide nominis eius hunc, quem videtis et nostis, confirmavit nomen eius; et fides, quae per eum est, dedit huic integritatem istam in conspectu omnium vestrum.</span>
	<span class="versiculo"><sup>17</sup> Et nunc, fratres, scio quia per ignorantiam fecistis, sicut et principes vestri; 18 Deus autem, quae praenuntiavit per os omnium Prophetarum pati Christum suum, implevit sic.</span>
	<span class="versiculo"><sup>19</sup> Paenitemini igitur et convertimini, ut deleantur vestra peccata,</span>
	<span class="versiculo"><sup>20</sup> ut veniant tempora refrigerii a conspectu Domini, et mittat eum, qui praedestinatus est vobis Christus, Iesum,</span>
	<span class="versiculo"><sup>21</sup> quem oportet caelum quidem suscipere usque in tempora restitutionis omnium, quae locutus est Deus per os sanctorum a saeculo suorum prophetarum.</span>
	<span class="versiculo"><sup>22</sup> Moyses quidem dixit: &#x201c;Prophetam vobis suscitabit Dominus Deus vester de fratribus vestris tamquam me; ipsum audietis iuxta omnia, quaecumque locutus fuerit vobis.</span>
	<span class="versiculo"><sup>23</sup> Erit autem: omnis anima, quae non audierit prophetam illum, exterminabitur de plebe&#x201d;.</span>
	<span class="versiculo"><sup>24</sup> Et omnes prophetae a Samuel et deinceps quotquot locuti sunt, etiam annuntiaverunt dies istos.</span>
	<span class="versiculo"><sup>25</sup> Vos estis filii prophetarum et testamenti, quod disposuit Deus ad patres vestros dicens ad Abraham: &#x201c;Et in semine tuo benedicentur omnes familiae terrae&#x201d;.</span>
	<span class="versiculo"><sup>26</sup> Vobis primum Deus suscitans Puerum suum, misit eum benedicentem vobis in avertendo unumquemque a nequitiis vestris &#x201d;.</span>
</div>
