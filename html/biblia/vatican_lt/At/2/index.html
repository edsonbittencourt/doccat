<div>
	<span class="capitulo">2</span>
	<span class="versiculo"><sup>1</sup> Et cum compleretur dies Pen tecostes, erant omnes pariter in eodem loco.</span>
	<span class="versiculo"><sup>2</sup> Et factus est repente de caelo sonus tamquam advenientis spiritus vehementis et replevit totam domum, ubi erant sedentes.</span>
	<span class="versiculo"><sup>3</sup> Et apparuerunt illis dispertitae linguae tamquam ignis, seditque supra singulos eorum;</span>
	<span class="versiculo"><sup>4</sup> et repleti sunt omnes Spiritu Sancto et coeperunt loqui aliis linguis, prout Spiritus dabat eloqui illis.</span>
	<span class="versiculo"><sup>5</sup> Erant autem in Ierusalem habitantes Iudaei, viri religiosi ex omni natione, quae sub caelo est;</span>
	<span class="versiculo"><sup>6</sup> facta autem hac voce, convenit multitudo et confusa est, quoniam audiebat unusquisque lingua sua illos loquentes.</span>
	<span class="versiculo"><sup>7</sup> Stupebant autem et mirabantur dicentes: &#x201c; Nonne ecce omnes isti, qui loquuntur, Galilaei sunt?</span>
	<span class="versiculo"><sup>8</sup> Et quomodo nos audimus unusquisque propria lingua nostra, in qua nati sumus?</span>
	<span class="versiculo"><sup>9</sup> Parthi et Medi et Elamitae et qui habitant Mesopotamiam, Iudaeam quoque et Cappadociam, Pontum et Asiam,</span>
	<span class="versiculo"><sup>10</sup> Phrygiam quoque et Pamphyliam, Aegyptum et partes Libyae, quae est circa Cyrenem, et advenae Romani,</span>
	<span class="versiculo"><sup>11</sup> Iudaei quoque et proselyti, Cretes et Arabes, audimus loquentes eos nostris linguis magnalia Dei &#x201d;.</span>
	<span class="versiculo"><sup>12</sup> Stupebant autem omnes et haesitabant ad invicem dicentes: &#x201c; Quidnam hoc vult esse? &#x201d;;</span>
	<span class="versiculo"><sup>13</sup> alii autem irridentes dicebant: &#x201c; Musto pleni sunt isti &#x201d;.</span>
	<span class="versiculo"><sup>14</sup> Stans autem Petrus cum Undecim levavit vocem suam et locutus est eis: &#x201c; Viri Iudaei et qui habitatis Ierusalem universi, hoc vobis notum sit, et auribus percipite verba mea.</span>
	<span class="versiculo"><sup>15</sup> Non enim, sicut vos aestimatis, hi ebrii sunt, est enim hora diei tertia;</span>
	<span class="versiculo"><sup>16</sup> sed hoc est, quod dictum est per prophetam Ioel:</span>
	<span class="versiculo"><sup>17</sup> &#x201c;Et erit: in novissimis diebus, dicit Deus,
effundam de Spiritu meo super omnem carnem,
et prophetabunt filii vestri et filiae vestrae,
et iuvenes vestri visiones videbunt,
et seniores vestri somnia somniabunt;</span>
	<span class="versiculo"><sup>18</sup> et quidem super servos meos et super ancillas meas
in diebus illis effundam de Spiritu meo,
et prophetabunt.</span>
	<span class="versiculo"><sup>19</sup> Et dabo prodigia in caelo sursum et signa in terra deorsum,
sanguinem et ignem et vaporem fumi;</span>
	<span class="versiculo"><sup>20</sup> sol convertetur in tenebras,
et luna in sanguinem,
antequam veniat dies Domini
magnus et manifestus.</span>
	<span class="versiculo"><sup>21</sup> Et erit:
omnis quicumque invocaverit nomen Domini, salvus erit&#x201d;.</span>
	<span class="versiculo"><sup>22</sup> Viri Israelitae, audite verba haec: Iesum Nazarenum, virum approbatum a Deo apud vos virtutibus et prodigiis et signis, quae fecit per illum Deus in medio vestri, sicut ipsi scitis,</span>
	<span class="versiculo"><sup>23</sup> hunc definito consilio et praescientia Dei traditum per manum iniquorum affigentes interemistis,</span>
	<span class="versiculo"><sup>24</sup> quem Deus suscitavit, solutis doloribus mortis, iuxta quod impossibile erat teneri illum ab ea.</span>
	<span class="versiculo"><sup>25</sup> David enim dicit circa eum:
&#x201c;Providebam Dominum coram me semper, quoniam a dextris meis est, ne commovear.</span>
	<span class="versiculo"><sup>26</sup> Propter hoc laetatum est cor meum,
et exsultavit lingua mea;
insuper et caro mea requiescet in spe.</span>
	<span class="versiculo"><sup>27</sup> Quoniam non derelinques animam meam in inferno
neque dabis Sanctum tuum videre corruptionem.</span>
	<span class="versiculo"><sup>28</sup> Notas fecisti mihi vias vitae,
replebis me iucunditate cum facie tua&#x201d;.</span>
	<span class="versiculo"><sup>29</sup> Viri fratres, liceat audenter dicere ad vos de patriarcha David, quoniam et defunctus est et sepultus est, et sepulcrum eius est apud nos usque in hodiernum diem;</span>
	<span class="versiculo"><sup>30</sup> propheta igitur cum esset et sciret quia iure iurando iurasset illi Deus de fructu lumbi eius sedere super sedem eius,</span>
	<span class="versiculo"><sup>31</sup> providens locutus est de resurrectione Christi, quia neque derelictus est in inferno, neque caro eius vidit corruptionem.</span>
	<span class="versiculo"><sup>32</sup> Hunc Iesum resuscitavit Deus, cuius omnes nos testes sumus.</span>
	<span class="versiculo"><sup>33</sup> Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis.</span>
	<span class="versiculo"><sup>34</sup> Non enim David ascendit in caelos; dicit autem ipse:
&#x201c;Dixit Dominus Domino meo: Sede a dextris meis,</span>
	<span class="versiculo"><sup>35</sup> donec ponam inimicos tuos scabellum pedum tuorum&#x201d;.</span>
	<span class="versiculo"><sup>36</sup> Certissime ergo sciat omnis domus Israel quia et Dominum eum et Christum Deus fecit, hunc Iesum, quem vos crucifixistis &#x201d;.</span>
	<span class="versiculo"><sup>37</sup> His auditis, compuncti sunt corde et dixerunt ad Petrum et reliquos apostolos: &#x201c; Quid faciemus, viri fratres? &#x201d;.</span>
	<span class="versiculo"><sup>38</sup> Petrus vero ad illos: &#x201c; Paenitentiam, inquit, agite, et baptizetur unusquisque vestrum in nomine Iesu Christi in remissionem peccatorum vestrorum, et accipietis donum Sancti Spiritus;</span>
	<span class="versiculo"><sup>39</sup> vobis enim est repromissio et filiis vestris et omnibus, qui longe sunt, quoscumque advocaverit Dominus Deus noster &#x201d;.</span>
	<span class="versiculo"><sup>40</sup> Aliis etiam verbis pluribus testificatus est et exhortabatur eos dicens: &#x201c; Salvamini a generatione ista prava &#x201d;.</span>
	<span class="versiculo"><sup>41</sup> Qui ergo, recepto sermone eius, baptizati sunt; et appositae sunt in il la die animae circiter tria milia.</span>
	<span class="versiculo"><sup>42</sup> Erant autem perseverantes in doctrina apostolorum et communicatione, in fractione panis et orationibus.</span>
	<span class="versiculo"><sup>43</sup> Fiebat autem omni animae timor; multa quoque prodigia et signa per apostolos fiebant.</span>
	<span class="versiculo"><sup>44</sup> Omnes autem, qui crediderant, erant pariter et habebant omnia communia;</span>
	<span class="versiculo"><sup>45</sup> et possessiones et substantias vendebant et dividebant illas omnibus, prout cuique opus erat;</span>
	<span class="versiculo"><sup>46</sup> cotidie quoque perdurantes unanimiter in templo et frangentes circa domos panem, sumebant cibum cum exsultatione et simplicitate cordis,</span>
	<span class="versiculo"><sup>47</sup> collaudantes Deum et habentes gratiam ad omnem plebem. Dominus autem augebat, qui salvi fierent cotidie in idipsum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
