<div>
	<span class="capitulo">20</span>
	<span class="versiculo"><sup>1</sup> Postquam autem cessavit tumultus, accersitis Paulus discipulis et exhortatus eos, valedixit et profectus est, ut iret in Macedoniam.</span>
	<span class="versiculo"><sup>2</sup> Cum autem perambulasset partes illas et exhortatus eos fuisset multo sermone, venit ad Graeciam;</span>
	<span class="versiculo"><sup>3</sup> cumque fecisset menses tres, factae sunt illi insidiae a Iudaeis navigaturo in Syriam, habuitque consilium, ut reverteretur per Macedoniam.</span>
	<span class="versiculo"><sup>4</sup> Comitabatur autem eum Sopater Pyrrhi Beroeensis, Thessalonicensium vero Aristarchus et Secundus et Gaius Derbeus et Timotheus, Asiani vero Tychicus et Trophimus.</span>
	<span class="versiculo"><sup>5</sup> Hi cum praecessissent, sustinebant nos Troade;</span>
	<span class="versiculo"><sup>6</sup> nos vero navigavimus post dies Azymorum a Philippis et venimus ad eos Troadem in diebus quinque, ubi demorati sumus diebus septem.</span>
	<span class="versiculo"><sup>7</sup> In una autem sabbatorum, cum convenissemus ad frangendum panem, Paulus disputabat eis, profecturus in crastinum, protraxitque sermonem usque in mediam noctem.</span>
	<span class="versiculo"><sup>8</sup> Erant autem lampades copiosae in cenaculo, ubi eramus congregati;</span>
	<span class="versiculo"><sup>9</sup> sedens autem quidam adulescens nomine Eutychus super fenestram, cum mergeretur somno gravi, disputante diutius Paulo, eductus somno cecidit de tertio cenaculo deorsum et sublatus est mortuus.</span>
	<span class="versiculo"><sup>10</sup> Cum descendisset autem Paulus, incubuit super eum et complexus dixit: &#x201c; Nolite turbari, anima enim ipsius in eo est! &#x201d;.</span>
	<span class="versiculo"><sup>11</sup> Ascendens autem frangensque panem et gustans satisque allocutus usque in lucem, sic profectus est.</span>
	<span class="versiculo"><sup>12</sup> Adduxerunt autem puerum viventem et consolati sunt non minime.</span>
	<span class="versiculo"><sup>13</sup> Nos autem praecedentes navi enavigavimus in Asson, inde suscepturi Paulum; sic enim disposuerat volens ipse per terram iter facere.</span>
	<span class="versiculo"><sup>14</sup> Cum autem convenisset nos in Asson, assumpto eo, venimus Mitylenen</span>
	<span class="versiculo"><sup>15</sup> et inde navigantes sequenti die pervenimus contra Chium et alia applicuimus Samum et sequenti venimus Miletum.</span>
	<span class="versiculo"><sup>16</sup> Proposuerat enim Paulus transnavigare Ephesum, ne qua mora illi fieret in Asia; festinabat enim, si possibile sibi esset, ut diem Pentecosten faceret Hierosolymis.</span>
	<span class="versiculo"><sup>17</sup> A Mileto autem mittens Ephesum convocavit presbyteros ecclesiae.</span>
	<span class="versiculo"><sup>18</sup> Qui cum venissent ad eum, dixit eis: &#x201c; Vos scitis a prima die, qua ingressus sum in Asiam, qualiter vobiscum per omne tempus fuerim,</span>
	<span class="versiculo"><sup>19</sup> serviens Domino cum omni humilitate et lacrimis et tentationibus, quae mihi acciderunt in insidiis Iudaeorum;</span>
	<span class="versiculo"><sup>20</sup> quomodo nihil subtraxerim utilium, quominus annuntiarem vobis et docerem vos publice et per domos,</span>
	<span class="versiculo"><sup>21</sup> testificans Iudaeis atque Graecis in Deum paenitentiam et fidem in Dominum nostrum Iesum.</span>
	<span class="versiculo"><sup>22</sup> Et nunc ecce alligatus ego Spiritu vado in Ierusalem, quae in ea eventura sint mihi ignorans,</span>
	<span class="versiculo"><sup>23</sup> nisi quod Spiritus Sanctus per omnes civitates protestatur mihi dicens quoniam vincula et tribulationes me manent.</span>
	<span class="versiculo"><sup>24</sup> Sed nihili facio animam meam pretiosam mihi, dummodo consummem cursum meum et ministerium, quod accepi a Domino Iesu, testificari evangelium gratiae Dei.</span>
	<span class="versiculo"><sup>25</sup> Et nunc ecce ego scio quia amplius non videbitis faciem meam vos omnes, per quos transivi praedicans regnum;</span>
	<span class="versiculo"><sup>26</sup> quapropter contestor vos hodierna die, quia mundus sum a sanguine omnium;</span>
	<span class="versiculo"><sup>27</sup> non enim subterfugi, quominus annuntiarem omne consilium Dei vobis.</span>
	<span class="versiculo"><sup>28</sup> Attendite vobis et universo gregi, in quo vos Spiritus Sanctus posuit episcopos, pascere ecclesiam Dei, quam acquisivit sanguine suo.</span>
	<span class="versiculo"><sup>29</sup> Ego scio quoniam intrabunt post discessionem meam lupi graves in vos non parcentes gregi;</span>
	<span class="versiculo"><sup>30</sup> et ex vobis ipsis exsurgent viri loquentes perversa, ut abstrahant discipulos post se.</span>
	<span class="versiculo"><sup>31</sup> Propter quod vigilate, memoria retinentes quoniam per triennium nocte et die non cessavi cum lacrimis monens unumquemque vestrum.</span>
	<span class="versiculo"><sup>32</sup> Et nunc commendo vos Deo et verbo gratiae ipsius, qui potens est aedificare et dare hereditatem in sanctificatis omnibus.</span>
	<span class="versiculo"><sup>33</sup> Argentum aut aurum aut vestem nullius concupivi;</span>
	<span class="versiculo"><sup>34</sup> ipsi scitis quoniam ad ea, quae mihi opus erant et his, qui mecum sunt, ministraverunt manus istae.</span>
	<span class="versiculo"><sup>35</sup> Omnia ostendi vobis quoniam sic laborantes oportet suscipere infirmos, ac meminisse verborum Domini Iesu, quoniam ipse dixit: &#x201c;Beatius est magis dare quam accipere!&#x201d; &#x201d;.</span>
	<span class="versiculo"><sup>36</sup> Et cum haec dixisset, positis genibus suis, cum omnibus illis oravit.</span>
	<span class="versiculo"><sup>37</sup> Magnus autem fletus factus est omnium; et procumbentes super collum Pauli osculabantur eum</span>
	<span class="versiculo"><sup>38</sup> dolentes maxime in verbo, quod dixerat, quoniam amplius faciem eius non essent visuri. Et deducebant eum ad navem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
