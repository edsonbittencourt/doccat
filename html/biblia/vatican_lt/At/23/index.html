<div>
	<span class="capitulo">23</span>
	<span class="versiculo"><sup>1</sup> Intendens autem concilium Paulus ait: &#x201c; Viri fratres, ego omni conscientia bona conversatus sum ante Deum usque in hodiernum diem &#x201d;.</span>
	<span class="versiculo"><sup>2</sup> Princeps autem sacerdotum Ananias praecepit astantibus sibi percutere os eius.</span>
	<span class="versiculo"><sup>3</sup> Tunc Paulus ad eum dixit: &#x201c; Percutiet te Deus, paries dealbate! Et tu sedes iudicans me secundum legem et contra legem iubes me percuti? &#x201d;.</span>
	<span class="versiculo"><sup>4</sup> Et, qui astabant, dixerunt: &#x201c; Summum sacerdotem Dei maledicis?&#x201d;.</span>
	<span class="versiculo"><sup>5</sup> Dixit autem Paulus: &#x201c; Nesciebam, fratres, quia princeps est sacerdotum; scriptum est enim: &#x201c;Principem populi tui non maledices&#x201d; &#x201d;.</span>
	<span class="versiculo"><sup>6</sup> Sciens autem Paulus quia una pars esset sadducaeorum, et altera pharisaeorum, exclamabat in concilio: &#x201c; Viri fratres, ego pharisaeus sum, filius pharisaeorum; de spe et resurrectione mortuorum ego iudicor &#x201d;.</span>
	<span class="versiculo"><sup>7</sup> Et cum haec diceret, facta est dissensio inter pharisaeos et sadducaeos; et divisa est multitudo.</span>
	<span class="versiculo"><sup>8</sup> Sadducaei enim dicunt non esse resurrectionem neque angelum neque spiritum; pharisaei autem utrumque confitentur.</span>
	<span class="versiculo"><sup>9</sup> Factus est autem clamor magnus; et surgentes scribae quidam partis pharisaeorum pugnabant dicentes: &#x201c; Nihil mali invenimus in homine isto: quod si spiritus locutus est ei aut angelus &#x201d;;</span>
	<span class="versiculo"><sup>10</sup> et cum magna dissensio facta esset, timens tribunus ne discerperetur Paulus ab ipsis, iussit milites descendere, ut raperent eum de medio eorum ac deducerent in castra.</span>
	<span class="versiculo"><sup>11</sup> Sequenti autem nocte, assistens ei Dominus ait: &#x201c; Constans esto! Sicut enim testificatus es, quae sunt de me, in Ierusalem, sic te oportet et Romae testificari &#x201d;.</span>
	<span class="versiculo"><sup>12</sup> Facta autem die, faciebant concursum Iudaei et devoverunt se dicentes neque manducaturos neque bibituros, donec occiderent Paulum.</span>
	<span class="versiculo"><sup>13</sup> Erant autem plus quam quadraginta, qui hanc coniurationem fecerant;</span>
	<span class="versiculo"><sup>14</sup> qui accedentes ad principes sacerdotum et seniores dixerunt: &#x201c; Devotione devovimus nos nihil gustaturos, donec occidamus Paulum.</span>
	<span class="versiculo"><sup>15</sup> Nunc ergo vos notum facite tribuno cum concilio, ut producat illum ad vos, tamquam aliquid certius cognituri de eo; nos vero, priusquam appropiet, parati sumus interficere illum &#x201d;.</span>
	<span class="versiculo"><sup>16</sup> Quod cum audisset filius sororis Pauli insidias, venit et intravit in castra nuntiavitque Paulo.</span>
	<span class="versiculo"><sup>17</sup> Vocans autem Paulus ad se unum ex centurionibus ait: &#x201c; Adulescentem hunc perduc ad tribunum, habet enim aliquid indicare illi &#x201d;.</span>
	<span class="versiculo"><sup>18</sup> Et ille quidem assumens eum duxit ad tribunum et ait: &#x201c; Vinctus Paulus vocans rogavit me hunc adulescentem perducere ad te, habentem aliquid loqui tibi &#x201d;.</span>
	<span class="versiculo"><sup>19</sup> Apprehendens autem tribunus manum illius, secessit cum eo seorsum et interrogabat: &#x201c; Quid est, quod habes indicare mihi? &#x201d;.</span>
	<span class="versiculo"><sup>20</sup> Ille autem dixit: &#x201c; Iudaei constituerunt rogare te, ut crastina die Paulum producas in concilium, quasi aliquid certius inquisiturum sit de illo.</span>
	<span class="versiculo"><sup>21</sup> Tu ergo ne credideris illis; insidiantur enim ei ex eis viri amplius quadraginta, qui se devoverunt non manducare neque bibere, donec interficiant eum; et nunc parati sunt exspectantes promissum tuum &#x201d;.</span>
	<span class="versiculo"><sup>22</sup> Tribunus igitur dimisit adulescentem praecipiens, ne cui eloqueretur quoniam &#x201c; haec nota mihi fecisti &#x201d;.</span>
	<span class="versiculo"><sup>23</sup> Et vocatis duobus centurionibus, dixit: &#x201c; Parate milites ducentos, ut eant usque Caesaream, et equites septuaginta et lancearios ducentos, a tertia hora noctis,</span>
	<span class="versiculo"><sup>24</sup> et iumenta praeparate &#x201d;, ut imponentes Paulum salvum perducerent ad Felicem praesidem,</span>
	<span class="versiculo"><sup>25</sup> scribens epistulam habentem formam hanc:</span>
	<span class="versiculo"><sup>26</sup> &#x201c; Claudius Lysias optimo praesidi Felici salutem.</span>
	<span class="versiculo"><sup>27</sup> Virum hunc comprehensum a Iudaeis et incipientem interfici ab eis, superveniens cum exercitu eripui, cognito quia Romanus est.</span>
	<span class="versiculo"><sup>28</sup> Volensque scire causam, propter quam accusabant illum, deduxi in concilium eorum;</span>
	<span class="versiculo"><sup>29</sup> quem inveni accusari de quaestionibus legis ipsorum, nihil vero dignum morte aut vinculis habentem crimen.</span>
	<span class="versiculo"><sup>30</sup> Et cum mihi perlatum esset de insidiis, quae in virum pararentur, confestim misi ad te denuntians et accusatoribus, ut dicant adversum eum apud te &#x201d;.</span>
	<span class="versiculo"><sup>31</sup> Milites ergo, secundum praeceptum sibi assumentes Paulum, duxerunt per noctem in Antipatridem;</span>
	<span class="versiculo"><sup>32</sup> et postera die, dimissis equitibus, ut abirent cum eo, reversi sunt ad castra.</span>
	<span class="versiculo"><sup>33</sup> Qui cum venissent Caesaream et tradidissent epistulam praesidi, statuerunt ante illum et Paulum.</span>
	<span class="versiculo"><sup>34</sup> Cum legisset autem et interrogasset de qua provincia esset, et cognoscens quia de Cilicia:</span>
	<span class="versiculo"><sup>35</sup> &#x201c; Audiam te, inquit, cum et accusatores tui venerint &#x201d;; iussitque in praetorio Herodis custodiri eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_actus-apostolorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
