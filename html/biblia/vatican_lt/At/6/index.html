<div>
	<span class="capitulo">6</span>
	<span class="versiculo"><sup>1</sup> In diebus autem illis, crescente numero discipulorum, factus est murmur Graecorum adversus Hebraeos, eo quod neglegerentur in ministerio cotidiano viduae eorum.</span>
	<span class="versiculo"><sup>2</sup> Convocantes autem Duodecim multitudinem discipulorum, dixerunt: &#x201c; Non est aequum nos derelinquentes verbum Dei ministrare mensis;</span>
	<span class="versiculo"><sup>3</sup> considerate vero, fratres, viros ex vobis boni testimonii septem plenos Spiritu et sapientia, quos constituemus super hoc opus;</span>
	<span class="versiculo"><sup>4</sup> nos vero orationi et ministerio verbi instantes erimus &#x201d;.</span>
	<span class="versiculo"><sup>5</sup> Et placuit sermo coram omni multitudine; et elegerunt Stephanum, virum plenum fide et Spiritu Sancto, et Philippum et Prochorum et Nicanorem et Timonem et Parmenam et Nicolaum proselytum Antiochenum,</span>
	<span class="versiculo"><sup>6</sup> quos statuerunt ante conspectum apostolorum, et orantes imposuerunt eis manus.</span>
	<span class="versiculo"><sup>7</sup> Et verbum Dei crescebat, et multiplicabatur numerus discipulorum in Ierusalem valde; multa etiam turba sacerdotum oboediebat fidei.</span>
	<span class="versiculo"><sup>8</sup> Stephanus autem plenus gratia et virtute faciebat prodigia et signa magna in populo.</span>
	<span class="versiculo"><sup>9</sup> Surrexerunt autem quidam de synagoga, quae appellatur Libertinorum et Cyrenensium et Alexandrinorum et eorum, qui erant a Cilicia et Asia, disputantes cum Stephano;</span>
	<span class="versiculo"><sup>10</sup> et non poterant resistere sapientiae et Spiritui, quo loquebatur.</span>
	<span class="versiculo"><sup>11</sup> Tunc submiserunt viros, qui dicerent: &#x201c; Audivimus eum dicentem verba blasphema in Moysen et Deum &#x201d;;</span>
	<span class="versiculo"><sup>12</sup> et commoverunt plebem et seniores et scribas, et concurrentes rapuerunt eum et adduxerunt in concilium</span>
	<span class="versiculo"><sup>13</sup> et statuerunt testes falsos dicentes: &#x201c; Homo iste non cessat loqui verba adversus locum sanctum et Legem;</span>
	<span class="versiculo"><sup>14</sup> audivimus enim eum dicentem quoniam Iesus Nazarenus hic destruet locum istum et mutabit consuetudines, quas tradidit nobis Moyses &#x201d;.</span>
	<span class="versiculo"><sup>15</sup> Et intuentes eum omnes, qui sedebant in concilio, viderunt faciem eius tamquam faciem angeli.</span>
</div>
