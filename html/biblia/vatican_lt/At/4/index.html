<div>
	<span class="capitulo">4</span>
	<span class="versiculo"><sup>1</sup> Loquentibus autem illis ad populum, supervenerunt eis sa cerdotes et magistratus templi et sadducaei,</span>
	<span class="versiculo"><sup>2</sup> dolentes quod docerent populum et annuntiarent in Iesu resurrectionem ex mortuis;</span>
	<span class="versiculo"><sup>3</sup> et iniecerunt in eos manus et posuerunt in custodiam in crastinum; erat enim iam vespera.</span>
	<span class="versiculo"><sup>4</sup> Multi autem eorum, qui audierant verbum, crediderunt; et factus est numerus virorum quinque milia.</span>
	<span class="versiculo"><sup>5</sup> Factum est autem in crastinum, ut congregarentur principes eorum et seniores et scribae in Ierusalem,</span>
	<span class="versiculo"><sup>6</sup> et Annas princeps sacerdotum et Caiphas et Ioannes et Alexander et quotquot erant de genere sacerdotali,</span>
	<span class="versiculo"><sup>7</sup> et statuentes eos in medio interrogabant: &#x201c; In qua virtute aut in quo nomine fecistis hoc vos? &#x201d;.</span>
	<span class="versiculo"><sup>8</sup> Tunc Petrus repletus Spiritu Sancto dixit ad eos: &#x201c; Principes populi et seniores,</span>
	<span class="versiculo"><sup>9</sup> si nos hodie diiudicamur in benefacto hominis infirmi, in quo iste salvus factus est,</span>
	<span class="versiculo"><sup>10</sup> notum sit omnibus vobis et omni plebi Israel quia in nomine Iesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus.</span>
	<span class="versiculo"><sup>11</sup> Hic est
lapis, qui reprobatus est a vobis aedificatoribus,
qui factus est in caput anguli.</span>
	<span class="versiculo"><sup>12</sup> Et non est in alio aliquo salus, nec enim nomen aliud est sub caelo datum in hominibus, in quo oportet nos salvos fieri &#x201d;.</span>
	<span class="versiculo"><sup>13</sup> Videntes autem Petri fiduciam et Ioannis, et comperto quod homines essent sine litteris et idiotae, admirabantur et cognoscebant eos quoniam cum Iesu fuerant;</span>
	<span class="versiculo"><sup>14</sup> hominem quoque videntes stantem cum eis, qui curatus fuerat, nihil poterant contradicere.</span>
	<span class="versiculo"><sup>15</sup> Iubentes autem eos foras extra concilium secedere, conferebant ad invicem</span>
	<span class="versiculo"><sup>16</sup> dicentes: &#x201c; Quid faciemus hominibus istis? Quoniam quidem notum signum factum est per eos omnibus habitantibus in Ierusalem manifestum, et non possumus negare;</span>
	<span class="versiculo"><sup>17</sup> sed ne amplius divulgetur in populum, comminemur eis, ne ultra loquantur in nomine hoc ulli hominum &#x201d;.</span>
	<span class="versiculo"><sup>18</sup> Et vocantes eos denuntiaverunt, ne omnino loquerentur neque docerent in nomine Iesu.</span>
	<span class="versiculo"><sup>19</sup> Petrus vero et Ioannes respondentes dixerunt ad eos: &#x201c; Si iustum est in conspectu Dei vos potius audire quam Deum, iudicate;</span>
	<span class="versiculo"><sup>20</sup> non enim possumus nos, quae vidimus et audivimus, non loqui &#x201d;.</span>
	<span class="versiculo"><sup>21</sup> At illi ultra comminantes dimiserunt eos, nequaquam invenientes, quomodo punirent eos, propter populum, quia omnes glorificabant Deum in eo, quod acciderat;</span>
	<span class="versiculo"><sup>22</sup> annorum enim erat amplius quadraginta homo, in quo factum erat signum istud sanitatis.</span>
	<span class="versiculo"><sup>23</sup> Dimissi autem venerunt ad suos et annuntiaverunt quanta ad eos principes sacerdotum et seniores dixissent.</span>
	<span class="versiculo"><sup>24</sup> Qui cum audissent, unanimiter levaverunt vocem ad Deum et dixerunt: &#x201c; Domine, tu, qui fecisti caelum et terram et mare et omnia, quae in eis sunt,</span>
	<span class="versiculo"><sup>25</sup> qui Spiritu Sancto per os patris nostri David pueri tui dixisti:
&#x201c;Quare fremuerunt gentes,
et populi meditati sunt inania?</span>
	<span class="versiculo"><sup>26</sup> Astiterunt reges terrae,
et principes convenerunt in unum
adversus Dominum et adversus Christum eius&#x201d;.</span>
	<span class="versiculo"><sup>27</sup> Convenerunt enim vere in civitate ista adversus sanctum puerum tuum Iesum, quem unxisti, Herodes et Pontius Pilatus cum gentibus et populis Israel</span>
	<span class="versiculo"><sup>28</sup> facere, quaecumque manus tua et consilium praedestinavit fieri.</span>
	<span class="versiculo"><sup>29</sup> Et nunc, Domine, respice in minas eorum et da servis tuis cum omni fiducia loqui verbum tuum, 30 in eo quod manum tuam extendas ad sanitatem et signa et prodigia facienda per nomen sancti pueri tui Iesu &#x201d;.</span>
	<span class="versiculo"><sup>31</sup> Et cum orassent, motus est locus, in quo erant congregati, et repleti sunt omnes Sancto Spiritu et loquebantur verbum Dei cum fiducia.</span>
	<span class="versiculo"><sup>32</sup> Multitudinis autem credentium erat cor et anima una, nec quisquam eorum, quae possidebant, aliquid suum esse dicebat, sed erant illis omnia communia.</span>
	<span class="versiculo"><sup>33</sup> Et virtute magna reddebant apostoli testimonium resurrectionis Domini Iesu, et gratia magna erat super omnibus illis.</span>
	<span class="versiculo"><sup>34</sup> Neque enim quisquam egens erat inter illos; quotquot enim possessores agrorum aut domorum erant, vendentes afferebant pretia eorum, quae vendebant,</span>
	<span class="versiculo"><sup>35</sup> et ponebant ante pedes apostolorum; dividebatur autem singulis, prout cuique opus erat.</span>
	<span class="versiculo"><sup>36</sup> Ioseph autem, qui cognominatus est Barnabas ab apostolis &#x2014; quod est interpretatum filius Consolationis &#x2014; Levites, Cyprius genere,</span>
	<span class="versiculo"><sup>37</sup> cum haberet agrum, vendidit et attulit pecuniam et posuit ante pedes apostolorum.</span>
</div>
