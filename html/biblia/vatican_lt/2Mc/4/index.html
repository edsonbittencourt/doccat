<div>
    <span class="capitulo">4</span>
    <span class="versiculo"><sup>1</sup> Simon autem praedictus, qui pecuniarum et patriae delator exstitit, male loquebatur de Onia, tamquam ipse Heliodorum instigasset et malorum auctor fuisset;</span>
    <span class="versiculo"><sup>2</sup> benefactoremque civitatis et curatorem gentis suae et aemulatorem legum audebat insidiatorem rerum dicere.</span>
    <span class="versiculo"><sup>3</sup> Sed cum inimicitia in tantum procederet, ut etiam per quendam eorum, qui a Simone probati essent, homicidia fierent,</span>
    <span class="versiculo"><sup>4</sup> considerans Onias periculum contentionis et Apollonium Menesthei, ducem Coelesyriae et Phoenicis, augentem malitiam Simonis,</span>
    <span class="versiculo"><sup>5</sup> ad regem se contulit, non ut civium accusator, sed quod utile esset in commune et singulariter universae multitudinis prospiciens.</span>
    <span class="versiculo"><sup>6</sup> Videbat enim sine regali providentia impossibile esse pacem adhuc rebus obtingere, nec Simonem cessaturum a stultitia.</span>
    <span class="versiculo"><sup>7</sup> Sed post Seleuci vitae excessum, cum suscepisset regnum Antiochus, qui Epiphanes appellabatur, ambiebat Iason frater Oniae summum sacerdotium,</span>
    <span class="versiculo"><sup>8</sup> promittens regi per interpellationem argenti talenta trecenta sexaginta et ex reditu quodam alio talenta octoginta;</span>
    <span class="versiculo"><sup>9</sup> super haec autem promittebat et alia centum quinquaginta se perscripturum, si concederetur per potestatem eius gymnasium et ephebiam sibi constituere et eos, qui in Hierosolymis erant, Antiochenos scribere.</span>
    <span class="versiculo"><sup>10</sup> Quod cum rex annuisset, et obtinuisset principatum, statim ad Graecam consuetudinem contribules suos transferre coepit.</span>
    <span class="versiculo"><sup>11</sup> Et, amotis his, quae humanitatis causa Iudaeis a regibus fuerant constituta per Ioannem patrem Eupolemi, qui apud Romanos de amicitia et societate functus est legatione, et legitima civium iura destituens, pravos mores innovabat.</span>
    <span class="versiculo"><sup>12</sup> Prompte enim sub ipsa arce gymnasium constituit et optimos quosque epheborum subigens sub petasum ducebat.</span>
    <span class="versiculo"><sup>13</sup> Erat autem sic culmen quoddam Graecae conversationis et profectus alienigenarum moris, propter impii et non summi sacerdotis Iasonis inauditam contaminationem,</span>
    <span class="versiculo"><sup>14</sup> ita ut sacerdotes iam non circa altaris officia dediti essent, sed contempto templo et sacrificiis neglectis, festinarent participes fieri iniquae in palaestra praebitionis post disci provocationem</span>
    <span class="versiculo"><sup>15</sup> et patrios quidem honores nihil habentes, Graecas autem glorias optimas aestimantes.</span>
    <span class="versiculo"><sup>16</sup> Quarum gratia periculosa eos contentio habebat, et quorum instituta aemulabantur ac per omnia consimiles esse cupiebant, hos hostes et ultores habuerunt.</span>
    <span class="versiculo"><sup>17</sup> In leges enim divinas impie agere non est facile, sed haec tempus sequens declarabit.</span>
    <span class="versiculo"><sup>18</sup> Cum autem quinquennalis agon Tyri celebraretur, et rex praesens esset,</span>
    <span class="versiculo"><sup>19</sup> misit Iason facinorosus ab Hierosolymis spectatores Antiochenses portantes argenti drachmas trecentas in sacrificium Herculis; quas etiam postulaverunt hi, qui asportaverant, ne in sacrificium erogarentur, quia non oporteret, sed in alium sumptum eas deputari.</span>
    <span class="versiculo"><sup>20</sup> Sed haec ceciderunt: propter illum quidem, qui miserat, in sacrificium Herculis; propter eos autem, qui afferebant, in fabricam triremium.</span>
    <span class="versiculo"><sup>21</sup> Misso autem in Aegyptum Apollonio Menesthei filio propter ascensum ad solium Philometoris regis, cum cognovisset Antiochus alienum se ab illius negotiis effectum, propriae securitati consuluit; inde cum Ioppen venisset, se contulit Hierosolymam.</span>
    <span class="versiculo"><sup>22</sup> Et magnifice ab Iasone et civitate susceptus, cum facularum luminibus et acclamationibus introductus est; deinde sic in Phoenicen exercitum convertit.</span>
    <span class="versiculo"><sup>23</sup> Et post triennii tempus misit Iason Menelaum supradicti Simonis fratrem portantem pecunias regi et de negotiis necessariis commonitiones perlaturum.</span>
    <span class="versiculo"><sup>24</sup> At ille commendatus regi, cum se magnificasset facie potestatis, in semetipsum contulit summum sacerdotium superponens Iasoni talenta argenti trecenta;</span>
    <span class="versiculo"><sup>25</sup> acceptisque regiis mandatis, venit nihil quidem gerens dignum sacerdotio, animos vero crudelis tyranni et ferae barbarae iram habens.</span>
    <span class="versiculo"><sup>26</sup> Et Iason quidem, qui proprium fratrem circumvenerat, ipse circumventus ab alio profugus in Ammanitem expulsus est regionem.</span>
    <span class="versiculo"><sup>27</sup> Menelaus autem principatum quidem obtinuit; de pecuniis vero regi promissis nihil debite agebat,</span>
    <span class="versiculo"><sup>28</sup> cum vero exactionem faceret Sostratus, qui arci erat praepositus, nam ad hunc exactio vectigalium pertinebat. Quam ob causam utrique a rege sunt advocati;</span>
    <span class="versiculo"><sup>29</sup> et Menelaus quidem reliquit summi sacerdotii successorem Lysimachum fratrem suum, Sostratus autem Cratetem, qui praeerat Cypriis.</span>
    <span class="versiculo"><sup>30</sup> Talibus autem constitutis, contigit Tarsenses et Mallotas seditionem movere, eo quod Antiochidi, regis concubinae, dono essent dati.</span>
    <span class="versiculo"><sup>31</sup> Festinanter itaque rex venit sedare illos, relicto suffecto uno ex iis in dignitate constitutis Andronico.</span>
    <span class="versiculo"><sup>32</sup> Ratus autem Menelaus accepisse se tempus opportunum, aurea quaedam vasa e templo furatus donavit Andronico; et alia vendiderat Tyri et per vicinas civitates.</span>
    <span class="versiculo"><sup>33</sup> Quod cum certissime cognovisset Onias, arguebat eum, ipse in loco tuto se continens in Daphne secus Antiochiam.</span>
    <span class="versiculo"><sup>34</sup> Unde Menelaus seorsum apprehendens Andronicum rogabat, ut Oniam interficeret. At vero ille, cum venisset ad Oniam et cum fidem dolo dedisset ac dexteram accepisset dedissetque cum iureiurando, quamvis esset ei suspectus, suasit de asylo procedere, quem statim peremit, non veritus iustitiam.</span>
    <span class="versiculo"><sup>35</sup> Ob quam causam non solum Iudaei, sed multi quoque ex aliis nationibus indignabantur et moleste ferebant de nece viri iniusta.</span>
    <span class="versiculo"><sup>36</sup> Sed regressum regem de Ciliciae locis interpellabant, qui erant per civitatem Iudaei, simul et Graecis scelus conquerentibus, de eo quod sine ratione Onias interfectus esset.</span>
    <span class="versiculo"><sup>37</sup> Contristatus itaque animo Antiochus et flexus ad misericordiam lacrimas fudit, propter defuncti sobrietatem et multam modestiam;</span>
    <span class="versiculo"><sup>38</sup> accensusque animis, confestim ablata Andronici purpura ac tunicis eius discissis, circumduxit per totam civitatem usque ad eundem locum, in quo in Oniam impietatem commiserat, atque illic sacrilegum interfectorem e mundo sustulit, Domino illi condignam retribuente poenam.</span>
    <span class="versiculo"><sup>39</sup> Multis autem sacrilegiis per civitatem a Lysimacho commissis Menelai consilio, et divulgata foris fama, congregata est multitudo adversum Lysimachum, vasis aureis iam multis dissipatis.</span>
    <span class="versiculo"><sup>40</sup> Turbis autem insurgentibus et ira repletis, Lysimachus, armatis fere tribus milibus, iniquis manibus coepit, duce quodam Aurano, aetate non minus ac dementia provecto.</span>
    <span class="versiculo"><sup>41</sup> Sed ut intellexerunt conatum Lymachi, alii lapides, alii fustes validos arripuere, quidam vero ex adiacente cinere manu apprehenderunt et mixtim iecerunt in eos, qui circa Lysimachum erant.</span>
    <span class="versiculo"><sup>42</sup> Quam ob causam multos quidem vulneraverunt, quosdam autem et prostraverunt, omnes vero in fugam compulerunt; ipsum vero sacrilegum secus aerarium interfecerunt.</span>
    <span class="versiculo"><sup>43</sup> De his ergo coepit iudicium adversus Menelaum agitari.</span>
    <span class="versiculo"><sup>44</sup> Et cum venisset rex Tyrum, apud ipsum causam egerunt missi tres viri a senatu.</span>
    <span class="versiculo"><sup>45</sup> Et cum iam superaretur Menelaus, promisit Ptolemaeo Dorymenis multas pecunias ad suadendum regi.</span>
    <span class="versiculo"><sup>46</sup> Unde Ptolemaeus, excipiens seorsum in quoddam atrium columnatum quasi refrigerandi gratia regem, deduxit a sententia.</span>
    <span class="versiculo"><sup>47</sup> Et Menelaum quidem universae malitiae reum criminibus absolvit; miseros autem, qui etiam si apud Scythas causam dixissent, innocentes iudicarentur, hos morte damnavit.</span>
    <span class="versiculo"><sup>48</sup> Cito ergo iniustam poenam dederunt, qui pro civitate et populo et sacris vasis causam prosecuti sunt.</span>
    <span class="versiculo"><sup>49</sup> Quam ob rem Tyrii quoque in malefactum indignati, quaeque ad sepulturam eorum necessaria essent, magno sumptu praestiterunt.</span>
    <span class="versiculo"><sup>50</sup> Menelaus autem propter eorum, qui in potentia erant, avaritiam permanebat in potestate, crescens in malitia magnus civium insidiator constitutus.</span>
</div>
