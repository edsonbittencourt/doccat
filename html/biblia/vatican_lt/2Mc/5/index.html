<div>
	<span class="capitulo">5</span>
	<span class="versiculo"><sup>1</sup> Circa hoc autem tempus Antiochus secundam profectionem paravit in Aegyptum.</span>
	<span class="versiculo"><sup>2</sup> Contigit autem per universam civitatem fere per dies quadraginta videri per aera equites discurrentes, auratas stolas habentes et hastas, ad modum cohortium armatos, et gladiorum evaginationes</span>
	<span class="versiculo"><sup>3</sup> et turmas equorum per ordinem digestas et congressiones fieri et decursus utrorumque et scutorum motus et contorum multitudinem et telorum iactus et aureorum ornamentorum fulgores omnisque generis loricationes.</span>
	<span class="versiculo"><sup>4</sup> Quapropter omnes rogabant pro bono factam esse ostensionem.</span>
	<span class="versiculo"><sup>5</sup> Sed cum falsus rumor exisset, tamquam vita excessisset Antiochus, assumptis Iason non minus mille viris repente aggressus est civitatem; illis autem, qui erant in muro, compulsis in fugam et ad ultimum iam apprehensa civitate, Menelaus fugit in arcem.</span>
	<span class="versiculo"><sup>6</sup> Iason vero caedes civium suorum perpetrabat nulli parcens, non intellegens prosperitatem adversum cognatos calamitatem esse maximam, arbitrans autem hostium et non civium se trophaea constituere.</span>
	<span class="versiculo"><sup>7</sup> Et principatum quidem non obtinuit, finem vero insidiarum suarum confusionem adeptus, profugus iterum abiit in Ammanitidem.</span>
	<span class="versiculo"><sup>8</sup> Ad ultimum igitur malam reversionem sortitus est; conclusus apud Aretam Arabum tyrannum, fugiens de civitate in civitatem, expulsus ab omnibus, odiosus ut refuga legum et exsecrabilis ut patriae et civium carnifex in Aegyptum extrusus est.</span>
	<span class="versiculo"><sup>9</sup> Et, qui multos de patria expulerat, peregre periit ad Lacedaemonios pervectus, quasi pro cognatione habiturus protectionem;</span>
	<span class="versiculo"><sup>10</sup> et, qui insepultos multos abiecerat, ipse illamentatus permansit nec exsequiis ullis neque patrio sepulcro participavit.</span>
	<span class="versiculo"><sup>11</sup> Cum autem nuntia ad regem pervenissent de his, quae gesta erant, suspicatus est rex a societate defecturam Iudaeam; et ob hoc profectus ex Aegypto efferatus animo, civitatem quidem armis cepit</span>
	<span class="versiculo"><sup>12</sup> et iussit militibus interficere occursantes nemini parcendo et eos, qui in domos ascenderent, trucidare.</span>
	<span class="versiculo"><sup>13</sup> Fiebant ergo iuvenum ac seniorum caedes, mulierum et natorum exterminium virginumque et parvulorum neces.</span>
	<span class="versiculo"><sup>14</sup> Erant autem toto triduo octoginta milia perditi, quadraginta quidem milia in ipso manuum conflictu; non minus autem quam qui iugulati fuerant, venumdati sunt.</span>
	<span class="versiculo"><sup>15</sup> Non contentus autem his, ausus est intrare templum universae terrae sanctissimum, ducem habens Menelaum, qui legum et patriae fuit proditor,</span>
	<span class="versiculo"><sup>16</sup> et scelestis manibus sumens sancta vasa et, quae ab aliis regibus et civitatibus erant posita ad augmentum et gloriam loci et honorem, profanis manibus contrectans.</span>
	<span class="versiculo"><sup>17</sup> Ita extollebatur mente Antiochus non considerans quod propter peccata habitantium civitatem modicum Dominus fuerat iratus; propter quod accidit circa locum despectio.</span>
	<span class="versiculo"><sup>18</sup> Alioquin nisi contigisset eos multis peccatis esse involutos, sicut Heliodorus, qui missus est a Seleuco rege ad inspectionem aerarii, et ipse, mox ut accessisset, confestim flagellatus repulsus fuisset ab audacia.</span>
	<span class="versiculo"><sup>19</sup> Verum non propter locum gentem, sed propter gentem locum Dominus elegit.</span>
	<span class="versiculo"><sup>20</sup> Ideoque et ipse locus particeps factus populi malorum, postea factus est socius beneficiorum; et, qui derelictus in ira Omnipotentis est, iterum in magni Domini reconciliatione cum omni gloria restitutus est.</span>
	<span class="versiculo"><sup>21</sup> Igitur Antiochus mille et octingentis ablatis de templo talentis, velocius Antiochiam regressus est, existimans se prae superbia terram ad navigandum, pelagus vero ad ambulandum deducturum propter mentis elationem.</span>
	<span class="versiculo"><sup>22</sup> Reliquit autem et praepositos ad affligendam gentem: Hierosolymis quidem Philippum, genere Phrygem, moribus barbariorem eo ipso, a quo constitutus est;</span>
	<span class="versiculo"><sup>23</sup> in Garizim autem Andronicum; praeter autem hos Menelaum, qui gravius quam ceteri imminebat civibus.</span>
	<span class="versiculo"><sup>24</sup> Misit autem Apollonium Mysarcham cum exercitu &#x2014; viginti vero et duo milia virorum &#x2014; praecipiens omnes perfectae aetatis interficere, mulieres autem ac iuniores vendere.</span>
	<span class="versiculo"><sup>25</sup> Qui cum venisset Hierosolymam et pacificum se simulasset, quievit usque ad diem sanctum sabbati et, cum comprehenderet feriatos Iudaeos, arma capere suis praecepit;</span>
	<span class="versiculo"><sup>26</sup> omnesque, qui ad spectaculum processerant, trucidavit et civitatem cum armatis discurrens ingentem multitudinem peremit.</span>
	<span class="versiculo"><sup>27</sup> Iudas autem, qui et Maccabaeus, decimus factus secesserat in eremum et ferarum more in montibus vitam cum suis agebat; et feni cibo vescentes demorabantur, ne participes essent coinquinationis.</span>
</div>
