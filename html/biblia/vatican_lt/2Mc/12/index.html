<div>
	<span class="capitulo">12</span>
	<span class="versiculo"><sup>1</sup> His factis pactionibus, Lysias pergebat ad regem, Iudaei autem agriculturae operam dabant.</span>
	<span class="versiculo"><sup>2</sup> Sed ex his, qui duces erant in singulis locis, Timotheus et Apollonius Gennaei filius, sed et Hieronymus et Demophon, super hos et Nicanor Cypriarches, non sinebant eos in silentio agere et quiete.</span>
	<span class="versiculo"><sup>3</sup> Ioppitae vero tale quoddam flagitium perpetrarunt: cum rogavissent Iudaeos, cum quibus habitabant, ascendere scaphas, quas ipsi paraverant, cum uxoribus et filiis, quasi nullis inimicitiis in eos subiacentibus,</span>
	<span class="versiculo"><sup>4</sup> secundum autem commune civitatis decretum, et ipsis acquiescentibus, utpote qui pacem obtinere cuperent et nihil suspectum haberent, eos provectos in altum submerserunt non minus ducentos.</span>
	<span class="versiculo"><sup>5</sup> Quam crudelitatem Iudas in suae gentis homines factam ut cognovit, praecepit viris, qui erant cum ipso, et, invocato iusto iudice Deo,</span>
	<span class="versiculo"><sup>6</sup> venit adversus interfectores fratrum et portum quidem noctu succendit, scaphas exussit, eos autem, qui illuc refugerant, gladio peremit.</span>
	<span class="versiculo"><sup>7</sup> Et, cum conclusus esset locus, discessit quasi iterum reversurus et universam Ioppitarum civitatem eradicaturus.</span>
	<span class="versiculo"><sup>8</sup> Sed, cum cognovisset et eos, qui erant Iamniae, velle pari modo facere habitantibus secum Iudaeis,</span>
	<span class="versiculo"><sup>9</sup> Iamnitis quoque nocte supervenit et portum cum navibus succendit, ita ut lumen ignis appareret Hierosolymis a stadiis ducentis quadraginta.</span>
	<span class="versiculo"><sup>10</sup> Inde, cum iam abiissent novem stadiis et iter facerent ad Timotheum, commiserunt cum eo Arabes non minus quam quinque milia viri et equites quingenti.</span>
	<span class="versiculo"><sup>11</sup> Cumque pugna valida fieret et hi, qui circa Iudam erant, per auxilium Dei prospere gessissent, nomades victi petebant a Iuda dextram sibi dari, promittentes se pascua daturos et in ceteris profuturos eis.</span>
	<span class="versiculo"><sup>12</sup> Iudas autem arbitratus vere in multis eos utiles promisit se pacem acturum cum eis; dextrisque acceptis, discessere ad tabernacula sua.</span>
	<span class="versiculo"><sup>13</sup> Aggressus est autem et civitatem quandam firmam pontibus murisque circumsaeptam, quae a promiscuis gentibus habitabatur, cui nomen Caspin.</span>
	<span class="versiculo"><sup>14</sup> Hi vero, qui intus erant, confidentes in stabilitate murorum et apparatu alimoniarum contumeliosius agebant cum eis, qui circa Iudam erant, maledictis lacessentes et blasphemantes ac loquentes, quae fas non est.</span>
	<span class="versiculo"><sup>15</sup> Qui autem cum Iuda erant, invocato magno mundi Principe, qui sine arietibus et machinis organicis temporibus Iosue praecipitavit Iericho, irruerunt ferociter muris</span>
	<span class="versiculo"><sup>16</sup> et, capta civitate per Dei voluntatem, inenarrabiles caedes fecerunt, ita ut adiacens stagnum latitudinem habens stadiorum duorum defluere repletum sanguine videretur.</span>
	<span class="versiculo"><sup>17</sup> Inde autem discesserunt stadia septingenta quinquaginta et pervenerunt in Characa ad eos, qui dicuntur Tubiani, Iudaeos.</span>
	<span class="versiculo"><sup>18</sup> Et Timotheum quidem in illis locis non comprehenderunt, qui, nullo negotio perfecto, tunc de locis regressus erat, relicto tamen in quodam loco firmissimo praesidio.</span>
	<span class="versiculo"><sup>19</sup> Dositheus autem et Sosipater, ex ducibus, qui cum Maccabaeo erant, exeuntes peremerunt a Timotheo relictos in praesidio plures quam decem milia viros.</span>
	<span class="versiculo"><sup>20</sup> At Maccabaeus, ordinato exercitu circum se per cohortes, constituit eos super cohortes et adversus Timotheum processit habentem secum centum viginti milia peditum equitumque duo milia quingentos.</span>
	<span class="versiculo"><sup>21</sup> Cognito autem Iudae adventu, Timotheus praemisit mulieres et filios et reliquum apparatum in locum, qui Carnion dicitur; erat enim inexpugnabile et accessu difficile praesidium propter locorum angustias.</span>
	<span class="versiculo"><sup>22</sup> Cumque cohors Iudae prima apparuisset, et pavor factus esset super hostes, ac timor ex praesentia illius, qui universa conspicit, super eos esset, in fugam exsiluerunt, alius alio se ferens, ita ut saepe a suis laederentur et gladiorum acuminibus configerentur.</span>
	<span class="versiculo"><sup>23</sup> Iudas autem vehementer instabat confodiens impios et prostravit ad triginta milia virorum.</span>
	<span class="versiculo"><sup>24</sup> Ipse vero Timotheus incidens in eos, qui erant cum Dositheo et Sosipatre, cum multa adulatione postulabat, ut vivus dimitteretur, eo quod multorum quidem parentes, aliorum autem fratres haberet, et contingeret horum curam non haberi.</span>
	<span class="versiculo"><sup>25</sup> Et cum pluribus modis fidem dedisset secundum hoc constitutum, restituturum se eos illaesos, dimiserunt eum propter fratrum salutem.</span>
	<span class="versiculo"><sup>26</sup> Egressus autem ad Carnion et Atergation interfecit viginti quinque milia corporum.</span>
	<span class="versiculo"><sup>27</sup> Post autem horum fugam et necem, movit exercitum etiam adversus Ephron civitatem munitam, in qua multitudo diversarum gentium inhabitabat, et robusti iuvenes pro muris consistentes fortiter repugnabant; in hac autem machinarum et telorum multi erant apparatus.</span>
	<span class="versiculo"><sup>28</sup> Sed, cum Potentem invocassent, qui potestate sua vires hostium confringit, ceperunt subiectam civitatem et ex eis, qui intus erant, ad viginti quinque milia prostraverunt.</span>
	<span class="versiculo"><sup>29</sup> Inde profecti ad civitatem Scytharum perrexerunt, quae ab Hierosolymis sescentis stadiis aberat.</span>
	<span class="versiculo"><sup>30</sup> Contestantibus autem his, qui erant illic Iudaei, benevolentiam, quam Scythopolitae erga eos habebant, et mitem occursum temporibus infelicitatis,</span>
	<span class="versiculo"><sup>31</sup> gratias agentes et exhortati etiam de cetero erga genus ipsum benignos esse, venerunt Hierosolymam die sollemni Septimanarum instante.</span>
	<span class="versiculo"><sup>32</sup> Post eam vero, quae dicitur Pentecoste, abierunt contra Gorgiam praepositum Idumaeae.</span>
	<span class="versiculo"><sup>33</sup> Exivit autem cum peditibus tribus milibus et equitibus quadringentis.</span>
	<span class="versiculo"><sup>34</sup> Quibus autem congressis, contigit paucos ruere Iudaeorum.</span>
	<span class="versiculo"><sup>35</sup> Dositheus vero quidam de iis, qui Bacenoris erant, eques vir et fortis, Gorgiam tenuit chlamydeque apprehensum ducebat eum fortiter; et, cum vellet illum capere vivum, eques quidam de Thracibus irruit in eum umerumque amputavit, et Gorgias effugit in Maresa.</span>
	<span class="versiculo"><sup>36</sup> At illis, qui cum Esdrin erant, diutius pugnantibus et fatigatis, cum invocasset Iudas Dominum, ut adiutorem se ostenderet et ducem belli,</span>
	<span class="versiculo"><sup>37</sup> incipiens patria voce clamorem cum hymnis, irruens improviso in eos, qui circa Gorgiam erant, fugam eis incussit.</span>
	<span class="versiculo"><sup>38</sup> Iudas autem, collecto exercitu, venit in civitatem Odollam et, cum septima dies superveniret, secundum consuetudinem purificati in eodem loco sabbatum egerunt.</span>
	<span class="versiculo"><sup>39</sup> Et sequenti die venerunt, qui cum Iuda erant, eo tempore, quo necessarium factum erat, ut corpora prostratorum tollerent et cum parentibus reponerent in sepulcris paternis.</span>
	<span class="versiculo"><sup>40</sup> Invenerunt autem sub tunicis uniuscuiusque interfectorum donaria idolorum, quae apud Iamniam fuerunt, a quibus lex prohibet Iudaeos. Omnibus ergo manifestum factum est ob hanc causam eos corruisse.</span>
	<span class="versiculo"><sup>41</sup> Omnes itaque, cum benedixissent, quae sunt iusti iudicis, Domini, qui occulta manifesta facit,</span>
	<span class="versiculo"><sup>42</sup> ad obsecrationem conversi sunt, rogantes, ut id, quod factum erat, delictum oblivioni ex integro traderetur. At vero fortissimus Iudas hortatus est populum conservare se sine peccato, cum sub oculis vidissent, quae facta sunt propter peccatum eorum, qui prostrati sunt.</span>
	<span class="versiculo"><sup>43</sup> Et, facta viritim collatione ad duo milia drachmas argenti, misit Hierosolymam offerri pro peccatis sacrificium, valde bene et honeste de resurrectione cogitans.</span>
	<span class="versiculo"><sup>44</sup> Nisi enim eos, qui ceciderant, resurrecturos speraret, superfluum et vanum esset orare pro mortuis.</span>
	<span class="versiculo"><sup>45</sup> Deinde considerans quod hi, qui cum pietate dormitionem acceperant, optimum haberent repositum gratiae donum:</span>
	<span class="versiculo"><sup>46</sup> sancta et pia cogitatio. Unde pro defunctis expiationem fecit, ut a peccato solverentur.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-maccabaeorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
