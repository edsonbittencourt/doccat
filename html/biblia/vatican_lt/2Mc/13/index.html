<div>
	<span class="capitulo">13</span>
	<span class="versiculo"><sup>1</sup> Anno centesimo quadragesimo nono his, qui erant circa Iudam, notum factum est Antiochum Eupatorem venire cum multitudine adversus Iudaeam</span>
	<span class="versiculo"><sup>2</sup> et cum eo Lysiam procuratorem et praepositum negotiorum, unumquemque habentem exercitum Graecum peditum centum decem milia et equitum quinque milia trecentos et elephantos viginti duos, currus autem cum falcibus trecentos.</span>
	<span class="versiculo"><sup>3</sup> Commiscuit autem se illis et Menelaus et cum multa fallacia hortabatur Antiochum non pro patriae salute, sed sperans se constitui in principatum.</span>
	<span class="versiculo"><sup>4</sup> Sed Rex regum suscitavit animos Antiochi in peccatorem; et, suggerente Lysia hunc esse causam omnium malorum, iussit, ut est consuetudo in loco, adductum in Beroeam necari.</span>
	<span class="versiculo"><sup>5</sup> Erat autem in loco turris quinquaginta cubitorum, cineris plena, et machinam habebat volubilem undique praecipitem in cinerem.</span>
	<span class="versiculo"><sup>6</sup> Illic reum sacrilegii vel quorundam etiam aliorum malorum summitatem factum, omnes propellunt ad interitum.</span>
	<span class="versiculo"><sup>7</sup> Et tali lege praevaricatorem legis contigit mori, nec terram adeptum Menelaum.</span>
	<span class="versiculo"><sup>8</sup> Valde iuste: nam, quia multa erga aram delicta commisit, cuius ignis et cinis erat sanctus, ipse in cinere mortem reportavit.</span>
	<span class="versiculo"><sup>9</sup> Sed rex mente efferatus veniebat, peiora quam quae sub patre suo facta erant, ostensurus Iudaeis.</span>
	<span class="versiculo"><sup>10</sup> Quibus Iudas cognitis, praecepit populo, ut die ac nocte Dominum invocarent, si quando et alias etiam nunc adiuvaret eos,</span>
	<span class="versiculo"><sup>11</sup> quippe qui lege et patria sanctoque templo in eo essent ut privarentur; ac populum, qui nuper paululum respirasset, ne sineret blasphemis nationibus subdi.</span>
	<span class="versiculo"><sup>12</sup> Omnibus itaque simul idem facientibus et rogantibus misericordem Dominum cum fletu et ieiuniis et prostratione per triduum sine intermissione, hortatus eos Iudas praecepit adesse.</span>
	<span class="versiculo"><sup>13</sup> Ipse vero seorsum cum senioribus cogitavit, prius quam regis exercitus invaderet Iudaeam et obtinerent civitatem, egressos res adiudicare auxilio Dei.</span>
	<span class="versiculo"><sup>14</sup> Dans itaque procurationem Creatori mundi, exhortatus suos, ut fortiter dimicarent usque ad mortem pro legibus, templo, civitate, patria, institutionibus, circa Modin exercitum constituit.</span>
	<span class="versiculo"><sup>15</sup> Cumque suis dedisset signum: &#x201c; Victoriam Dei &#x201d;, cum iuvenibus fortissimis electis, nocte aggressus castra adversus aulam regiam, interfecit viros ad duo milia et primarium elephantorum una cum eo, qui intra habitaculum erat;</span>
	<span class="versiculo"><sup>16</sup> et postremo metu ac perturbatione castra repleverunt, rebusque prospere gestis, abierunt.</span>
	<span class="versiculo"><sup>17</sup> Die autem iam illucescente hoc factum erat, adiuvante eum Domini protectione.</span>
	<span class="versiculo"><sup>18</sup> Sed rex, accepto gustu audaciae Iudaeorum, artibus loca tentavit.</span>
	<span class="versiculo"><sup>19</sup> Et Bethsuris, quae erat Iudaeorum praesidium munitum, castra admovebat; sed fugabatur, impingebat, minorabatur.</span>
	<span class="versiculo"><sup>20</sup> His autem, qui intus erant, Iudas necessaria mittebat.</span>
	<span class="versiculo"><sup>21</sup> Enuntiavit autem mysteria hostibus Rhodocus quidam de Iudaico exercitu; qui requisitus, comprehensus est et conclusus.</span>
	<span class="versiculo"><sup>22</sup> Iterum rex sermonem habuit ad eos, qui erant in Bethsuris, dextram dedit, accepit, abiit;</span>
	<span class="versiculo"><sup>23</sup> commisit cum his, qui erant cum Iuda, superatus est; cognovit rebellasse Philippum Antiochiae, qui relictus erat super negotia, confusus est; Iudaeos deprecatus est, subditus est, iuravit de omnibus, quae iusta erant, reconciliatus est et obtulit sacrificium, honoravit templum et loco exhibuit humanitatem;</span>
	<span class="versiculo"><sup>24</sup> Maccabaeum excepit, reliquit ducem a Ptolemaide usque ad Gerrenos Hegemonidem,</span>
	<span class="versiculo"><sup>25</sup> venit Ptolemaidam: graviter ferebant Ptolemenses amicitiae conventiones &#x2014; indignabantur enim supra modum &#x2014; voluerunt irrita facere pacta.</span>
	<span class="versiculo"><sup>26</sup> Accessit Lysias ad tribunal, exposuit rationem congruenter, persuasit, sedavit, tranquillos fecit, regressus est Antiochiam. Hoc modo res gestae a rege, adventus et profectionis eius, processerunt.</span>
</div>
