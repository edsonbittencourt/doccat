<div>
	<span class="capitulo">10</span>
	<span class="versiculo"><sup>1</sup> Maccabaeus autem et, qui cum eo erant, Domino eos praeeunte, templum quidem et civitatem receperunt;</span>
	<span class="versiculo"><sup>2</sup> aras autem, quas alienigenae per plateam exstruxerant, itemque delubra demoliti sunt</span>
	<span class="versiculo"><sup>3</sup> et, purgato templo, aliud altare fecerunt et, succensis lapidibus igneque de his concepto, sacrificia obtulerunt post biennium et incensum et lucernas et panum propositionem fecerunt.</span>
	<span class="versiculo"><sup>4</sup> Quibus autem gestis, rogaverunt Dominum prostrati in ventrem, ne amplius talibus malis inciderent, sed et, si quando peccassent, ut ab ipso cum clementia corriperentur et non blasphemis ac barbaris gentibus traderentur.</span>
	<span class="versiculo"><sup>5</sup> Qua die autem templum ab alienigenis pollutum fuerat, contigit eadem die purificationem fieri templi vicesima quinta illius mensis, qui est Casleu.</span>
	<span class="versiculo"><sup>6</sup> Et cum laetitia diebus octo egerunt in modum Tabernaculorum, recordantes quod ante modicum temporis diem sollemnem Tabernaculorum in montibus et in speluncis more bestiarum egerant.</span>
	<span class="versiculo"><sup>7</sup> Propter quod thyrsos et ramos virides, adhuc et palmas habentes, hymnos tollebant ei, qui prosperavit mundari locum suum.</span>
	<span class="versiculo"><sup>8</sup> Et decreverunt communi praecepto et decreto universae genti Iudaeorum omnibus annis agere dies istos.</span>
	<span class="versiculo"><sup>9</sup> Res itaque de fine Antiochi, qui appellatus est Epiphanes, ita se habuerunt.</span>
	<span class="versiculo"><sup>10</sup> Nunc autem res de Antiocho Eupatore, qui vero filius erat impii, narrabimus, illa breviantes, quae continent bellorum mala.</span>
	<span class="versiculo"><sup>11</sup> Hic enim, suscepto regno, constituit super negotia regni Lysiam quendam Coelesyriae et Phoenicis ducem primarium.</span>
	<span class="versiculo"><sup>12</sup> Nam Ptolemaeus, qui dicebatur Macron, quod esset iustum conservare praeferens erga Iudaeos propter in eos factam iniquitatem, conabatur, quae ad illos spectabant, pacifice peragere.</span>
	<span class="versiculo"><sup>13</sup> Unde accusatus ab amicis apud Eupatorem et cum frequenter se proditorem esse audiret, eo quod Cyprum creditam sibi a Philometore deseruisset et ad Antiochum Epiphanem transiisset, cumque amplius nobilem potestatem digne ferre non posset, veneno hausto vitam finivit.</span>
	<span class="versiculo"><sup>14</sup> Gorgias autem, cum esset dux locorum, externos milites alebat et frequenter adversus Iudaeos bellum instruebat.</span>
	<span class="versiculo"><sup>15</sup> Atque una cum ipso etiam Idumaei, qui tenebant opportunas munitiones, exercebant Iudaeos et fugatos ab Hierosolymis suscipientes bellum alere tentabant.</span>
	<span class="versiculo"><sup>16</sup> Hi vero, qui erant cum Maccabaeo, supplicatione facta et rogato Deo, ut esset sibi adiutor, impetum fecerunt in munitiones Idumaeorum;</span>
	<span class="versiculo"><sup>17</sup> quas fortiter aggressi, loca obtinuerunt et omnes, qui pugnabant in muris, propulerunt et occurrentes interemerunt et non minus viginti milibus trucidaverunt.</span>
	<span class="versiculo"><sup>18</sup> Quidam autem, cum confugissent non minus quam novem milia in duas turres valde munitas et omnia ad repugnandum habentes,</span>
	<span class="versiculo"><sup>19</sup> Maccabaeus, ad eorum expugnationem relicto Simone et Iosepho itemque Zacchaeo eisque, qui cum ipso erant satis multis, ipse ad ea, quae amplius perurgebant, loca discessit.</span>
	<span class="versiculo"><sup>20</sup> Hi vero, qui cum Simone erant, cupiditate ducti a quibusdam, qui in turribus erant, suasi sunt pecunia et, septuaginta milibus drachmis acceptis, dimiserunt quosdam effugere.</span>
	<span class="versiculo"><sup>21</sup> Cum autem Maccabaeo nuntiatum esset quod factum est, principibus populi congregatis accusavit quod pecunia fratres vendidissent, adversariis eorum dimissis.</span>
	<span class="versiculo"><sup>22</sup> Hos igitur proditores factos interfecit et confestim duas turres occupavit.</span>
	<span class="versiculo"><sup>23</sup> Armis autem in manibus omnia prospere agendo in duabus munitionibus plus quam viginti milia peremit.</span>
	<span class="versiculo"><sup>24</sup> At Timotheus, qui prius a Iudaeis fuerat superatus, convocatis peregrinis copiis valde multis et congregatis equis, qui erant ex Asia, non paucis, adfuit quasi armis victam Iudaeam capturus.</span>
	<span class="versiculo"><sup>25</sup> Qui autem cum Maccabaeo erant, appropinquante illo, ad supplicationem Dei terra capita aspergentes lumbosque ciliciis praecincti</span>
	<span class="versiculo"><sup>26</sup> super crepidinem contra altare provoluti rogabant, ut sibi propitius factus inimicis eorum esset inimicus et adversariis adversaretur, sicut lex declarat.</span>
	<span class="versiculo"><sup>27</sup> Digressi autem ab oratione, sumptis armis, longius de civitate processerunt et, proximi hostibus effecti, separatim steterunt.</span>
	<span class="versiculo"><sup>28</sup> Cum autem lux oriens coepisset diffundi, utrique commiserunt, isti quidem prosperitatis et victoriae tamquam sponsorem habentes cum virtute refugium in Dominum, illi autem ut ducem certaminum sibi ipsis statuentes animum.</span>
	<span class="versiculo"><sup>29</sup> Sed, cum vehemens pugna esset, apparuerunt adversariis de caelo viri quinque in equis, frenis aureis decori, et ducatum Iudaeis praestantes;</span>
	<span class="versiculo"><sup>30</sup> ex quibus duo Maccabaeum medium accipientes suisque armis protegentes incolumem conservabant, in adversarios autem tela et fulmina iaciebant, ex quo caecitate confusi evolaverunt repleti perturbatione.</span>
	<span class="versiculo"><sup>31</sup> Interfecti sunt autem viginti milia quingenti et equites sescenti.</span>
	<span class="versiculo"><sup>32</sup> Timotheus vero confugit in praesidium, quod Gazara dicitur, optimam munitionem, ducatum illic habente Chaerea.</span>
	<span class="versiculo"><sup>33</sup> Qui autem cum Maccabaeo erant laetantes obsederunt munitionem diebus quattuor.</span>
	<span class="versiculo"><sup>34</sup> At hi qui intus erant, loci munimento confisi, supra modum maledicebant et sermones nefandos iactabant;</span>
	<span class="versiculo"><sup>35</sup> sed, cum dies quinta illucesceret, viginti iuvenes ex his, qui cum Maccabaeo erant, accensi animis propter blasphemias, murum viriliter aggressi feroci animo, occursantem quemque caedebant;</span>
	<span class="versiculo"><sup>36</sup> sed et alii similiter ascendentes in circumflexione contra eos, qui intus erant, turres incendebant atque ignes inferentes ipsos maledicos vivos concremabant, alii autem portas concidebant et, recepto residuo exercitu, occupaverunt civitatem;</span>
	<span class="versiculo"><sup>37</sup> et Timotheum occultantem se in quodam lacu peremerunt et fratrem illius Chaeream et Apollophanem.</span>
	<span class="versiculo"><sup>38</sup> Quibus gestis, in hymnis et confessionibus benedicebant Dominum, qui magnifice Israel benefaciebat et victoriam dabat illis.</span>
</div>
