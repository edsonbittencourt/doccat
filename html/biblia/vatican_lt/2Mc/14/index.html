<div>
	<span class="capitulo">14</span>
	<span class="versiculo"><sup>1</sup> Sed post triennii tempus cognoverunt, qui cum Iuda erant, Demetrium Seleuci per portum apud Tripolim adnavigantem cum multitudine valida et navibus,</span>
	<span class="versiculo"><sup>2</sup> tenuisse regionem, sublato Antiocho et procuratore eius Lysia.</span>
	<span class="versiculo"><sup>3</sup> Alcimus autem quidam, qui summus sacerdos fuerat, sed voluntarie coinquinatus temporibus seditionis, considerans nullo modo sibi esse salutem neque accessum ultra ad sanctum altare,</span>
	<span class="versiculo"><sup>4</sup> venit ad regem Demetrium, centesimo quinquagesimo primo anno, offerens ei coronam auream et palmam, super haec et thallos, qui templi esse videbantur; et ipsa quidem die siluit.</span>
	<span class="versiculo"><sup>5</sup> Tempus autem opportunum dementiae suae nactus, convocatus a Demetrio ad consilium et interrogatus quo proposito et consilio Iudaei niterentur,</span>
	<span class="versiculo"><sup>6</sup> ad haec respondit: &#x201c; Ipsi, qui dicuntur Asidaei, Iudaeorum, quibus praeest Iudas Maccabaeus, bella nutriunt et seditiones movent nec patiuntur regnum esse quietum.</span>
	<span class="versiculo"><sup>7</sup> Unde ego defraudatus parentum gloria, dico autem summo sacerdotio, huc nunc veni,</span>
	<span class="versiculo"><sup>8</sup> primo quidem de his, quae pertinent ad regem, mera fide sentiens, secundo autem etiam civibus meis consulens; nam illorum praedictorum inconsiderantia universum genus nostrum non modice laborat.</span>
	<span class="versiculo"><sup>9</sup> Sed his singulis, tu rex, cognitis, et regioni et obsesso generi nostro, secundum quam habes omnibus obviam humanitatem, prospice;</span>
	<span class="versiculo"><sup>10</sup> nam, quamdiu superest Iudas, impossibile est pacem esse negotiis &#x201d;.</span>
	<span class="versiculo"><sup>11</sup> Talibus autem ab hoc dictis, velocius ceteri amici hostiliter se habentes adversus Iudam inflammaverunt Demetrium.</span>
	<span class="versiculo"><sup>12</sup> Qui statim assumens Nicanorem, qui fuit praepositus elephantorum, et ducem ostendens Iudaeae misit,</span>
	<span class="versiculo"><sup>13</sup> datis mandatis, ut ipsum quidem Iudam occideret; eos vero, qui cum illo erant, dispergeret et constitueret Alcimum maximi templi summum sacerdotem.</span>
	<span class="versiculo"><sup>14</sup> Tunc gentes, quae de Iudaea fugerant Iudam, gregatim se Nicanori miscebant, miserias et clades Iudaeorum prosperitates rerum suarum existimantes fore.</span>
	<span class="versiculo"><sup>15</sup> Audito itaque Nicanoris adventu et conventu nationum, conspersi terra rogabant eum, qui populum suum constituit usque in aeternum quique suam portionem signis evidentibus protegit.</span>
	<span class="versiculo"><sup>16</sup> Imperante autem duce, statim inde profectus congreditur eis ad castellum Dessau.</span>
	<span class="versiculo"><sup>17</sup> Simon vero frater Iudae commiserat cum Nicanore, sed lente ob repentinum adversariorum silentium victus evaserat.</span>
	<span class="versiculo"><sup>18</sup> Nicanor tamen audiens quam virtutem haberent, qui cum Iuda erant, et animi magnitudinem pro patriae certaminibus, sanguine iudicium facere metuebat.</span>
	<span class="versiculo"><sup>19</sup> Quam ob rem misit Posidonium et Theodotum et Matthathiam, ut darent dextras atque acciperent.</span>
	<span class="versiculo"><sup>20</sup> Et, cum diu de his consilium ageretur, et ipse dux ad multitudinem rettulisset, et paribus suffragiis pareret sententia, sponsionibus pacis annuerunt.</span>
	<span class="versiculo"><sup>21</sup> Itaque diem constituerunt, qua secreto convenirent eodem, et processit utrimque currus, posuerunt sellas;</span>
	<span class="versiculo"><sup>22</sup> disposuit Iudas armatos paratos locis opportunis, ne forte ab hostibus repente mali aliquid fieret; congruum colloquium fecerunt.</span>
	<span class="versiculo"><sup>23</sup> Morabatur Nicanor Hierosolymis nihilque inique agebat gregesque turbarum, quae congregatae fuerant, dimisit.</span>
	<span class="versiculo"><sup>24</sup> Habebat autem Iudam semper in conspectu, ex animo erat viro inclinatus.</span>
	<span class="versiculo"><sup>25</sup> Rogavit eum ducere uxorem filiosque procreare. Nuptias fecit, quiete egit, communiter vivebat.</span>
	<span class="versiculo"><sup>26</sup> Alcimus autem, videns mutuam illorum benevolentiam et factas conventiones, accipiens venit ad Demetrium et dicebat Nicanorem aliena sentire a rebus; Iudam enim regni insidiatorem socium sibi designavit.</span>
	<span class="versiculo"><sup>27</sup> Itaque rex exasperatus et pessimi huius criminationibus irritatus, scripsit Nicanori dicens graviter quidem se ferre de conventionibus, iubere tamen Maccabaeum citius vinctum mittere Antiochiam.</span>
	<span class="versiculo"><sup>28</sup> Quibus cognitis, Nicanor confusus erat et aegre ferebat, si ea, quae convenerant, irrita faceret, nulla a viro facta iniuria;</span>
	<span class="versiculo"><sup>29</sup> sed, quia regi resisti non poterat, opportunitatem observabat, ut artificio illud perficeret.</span>
	<span class="versiculo"><sup>30</sup> At Maccabaeus videns secum austerius agere Nicanorem et consuetum occursum ferocius exhibentem, intellegens non ex optimo esse austeritatem, non paucis suorum congregatis, occultavit se a Nicanore.</span>
	<span class="versiculo"><sup>31</sup> Quod cum ille cognovit fortiter se a viro astutia praeventum, venit ad maximum et sanctum templum et sacerdotibus solitas hostias offerentibus iussit sibi tradi virum.</span>
	<span class="versiculo"><sup>32</sup> Quibus cum iuramento dicentibus nescire se ubi esset, qui quaerebatur, extendens dexteram ad templum</span>
	<span class="versiculo"><sup>33</sup> iuravit haec: &#x201c; Nisi Iudam mihi vinctum tradideritis, istud Dei fanum in planitiem deducam et altare effodiam et templum hic Libero illustre erigam &#x201d;.</span>
	<span class="versiculo"><sup>34</sup> Et, his dictis, abiit. Sacerdotes autem protendentes manus in caelum invocabant eum, qui semper propugnator fuit gentis nostrae, haec dicentes:</span>
	<span class="versiculo"><sup>35</sup> &#x201c; Tu, Domine universorum, qui nullius indiges, voluisti templum habitationis tuae fieri in nobis; 36 et nunc, Sancte, omnis sanctificationis Domine, conserva in aeternum impollutam domum istam, quae nuper mundata est &#x201d;.</span>
	<span class="versiculo"><sup>37</sup> Razis autem quidam de senioribus ab Hierosolymis delatus est Nicanori, vir amator civitatis et valde bene audiens, qui pro affectu pater Iudaeorum appellabatur.</span>
	<span class="versiculo"><sup>38</sup> Hic enim pristinis temporibus seditionis iudicium pertulerat Iudaismi corpusque et animam pro Iudaismo tradiderat cum omni perseverantia.</span>
	<span class="versiculo"><sup>39</sup> Volens autem Nicanor manifestare odium, quod habebat in Iudaeos, misit milites supra quingentos, ut eum comprehenderent;</span>
	<span class="versiculo"><sup>40</sup> putabat enim, si illum cepisset, se cladem istis illaturum.</span>
	<span class="versiculo"><sup>41</sup> Turbis autem turrim iam occupaturis et atrii ianuae vim facientibus atque iubentibus ignem admovere et portas incendi, ipse undique comprehensus supposuit sibi gladium</span>
	<span class="versiculo"><sup>42</sup> volens nobiliter mori potius quam subditus fieri peccatoribus et nobilitate sua indignis iniuriis affici.</span>
	<span class="versiculo"><sup>43</sup> Sed, cum per contentionis festinationem non certo ictu plagam dedisset, et turbae intra ostia irrumperent, recurrens audacter ad murum praecipitavit semetipsum viriliter in turbas;</span>
	<span class="versiculo"><sup>44</sup> quibus velociter locum dantibus intervallo facto, venit per medium spatium vacuum.</span>
	<span class="versiculo"><sup>45</sup> Et, cum adhuc spiraret, accensus animis surrexit et, cum sanguis ad modum fontis deflueret, et gravissima essent vulnera, cursu turbas pertransiens et stans supra quandam petram praeruptam,</span>
	<span class="versiculo"><sup>46</sup> prorsus exsanguis iam effectus, proferens intestina et sumens utrisque manibus proiecit super turbas et invocans Dominatorem vitae ac spiritus, ut haec ipsi iterum redderet, ita vita defunctus est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-maccabaeorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
