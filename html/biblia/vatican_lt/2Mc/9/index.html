<div>
	<span class="capitulo">9</span>
	<span class="versiculo"><sup>1</sup> Eodem autem tempore Antiochus inhoneste revertebatur de regionibus circa Persidem.</span>
	<span class="versiculo"><sup>2</sup> Intraverat enim in eam, quae dicitur Persepolis, et tentavit exspoliare templum et civitatem opprimere; quapropter, multitudine ad armorum auxilium concurrente, in fugam versi sunt; et contigit ut Antiochus in fugam versus ab indigenis turpiter rediret.</span>
	<span class="versiculo"><sup>3</sup> Et cum esset circa Ecbatana, nuntiata sunt ea, quae erga Nicanorem et Timotheum gesta sunt.</span>
	<span class="versiculo"><sup>4</sup> Elatus autem ira arbitrabatur se etiam iniuriam illorum, qui se fugaverant, in Iudaeos retorquere; ideoque iussit, ut auriga sine intermissione iter perficeret, caelesti iam eum comitante iudicio. Ita enim superbe locutus erat: &#x201c; Congeriem sepulcri Iudaeorum Hierosolymam faciam, cum venero illo &#x201d;.</span>
	<span class="versiculo"><sup>5</sup> Sed qui universa conspicit, Dominus, Deus Israel, percussit eum insanabili et invisibili plaga; et continuo ut is finivit sermonem, apprehendit eum dolor dirus viscerum et amara internorum tormenta,</span>
	<span class="versiculo"><sup>6</sup> perquam iuste, quippe qui multis et novis cruciatibus aliorum torserat viscera.</span>
	<span class="versiculo"><sup>7</sup> Ille vero nullo modo ab arrogantia cessabat; super hoc autem superbia repletus erat, ignem spirans animo in Iudaeos et praecipiens iter accelerari. Contigit autem, ut et ille caderet de curru, qui ferebatur impetu, et gravi lapsu corruens in omnibus corporis membris vexaretur.</span>
	<span class="versiculo"><sup>8</sup> Isque, qui nuper videbatur fluctibus maris imperare propter super hominem iactantiam et in statera montium altitudines appendere, humiliatus ad terram in gestatorio portabatur manifestam Dei virtutem omnibus ostendens,</span>
	<span class="versiculo"><sup>9</sup> ita ut de oculis impii vermes scaturirent, ac viventis in doloribus et maeroribus carnes eius diffluerent, illiusque odore totus exercitus gravaretur propter putredinem.</span>
	<span class="versiculo"><sup>10</sup> Et qui paulo ante sidera caeli contingere se arbitrabatur, eum nemo poterat propter intolerabilem foetoris gravitatem portare.</span>
	<span class="versiculo"><sup>11</sup> Hinc igitur coepit multum superbiae deponere confractus et ad agnitionem venire divina plaga, per momenta doloribus extensus.</span>
	<span class="versiculo"><sup>12</sup> Et, cum nec ipse foetorem suum ferre posset, ita ait: &#x201c; Iustum est subditum esse Deo et mortalem non superbe sentire &#x201d;.</span>
	<span class="versiculo"><sup>13</sup> Orabat autem hic scelestus Dominum, ei non amplius miserturum, ita dicens:</span>
	<span class="versiculo"><sup>14</sup> sanctam quidem civitatem, ad quam festinans veniebat, ut eam solo aequalem faceret ac sepulcrum congestorum strueret, liberam ostendere;</span>
	<span class="versiculo"><sup>15</sup> Iudaeos autem, quos decreverat nec sepultura quidem se dignos habiturum, sed avibus devorandos cum parvulis se feris proiecturum, omnes hos aequales Atheniensibus facturum;</span>
	<span class="versiculo"><sup>16</sup> templum vero sanctum, quod prius exspoliaverat, pulcherrimis donis ornaturum et sacra vasa multiplicia cuncta se redditurum, et pertinentes ad sacrificia sumptus de redditibus suis praestaturum;</span>
	<span class="versiculo"><sup>17</sup> super haec autem et Iudaeum se futurum et omnem locum habitabilem perambulaturum praedicantem Dei potestatem.</span>
	<span class="versiculo"><sup>18</sup> Sed omnino non cessantibus doloribus &#x2014; supervenerat enim in eum iustum Dei iudicium &#x2014; semetipsum desperans scripsit ad Iudaeos hanc infra rescriptam epistulam modum deprecationis habentem, haec continentem:</span>
	<span class="versiculo"><sup>19</sup> &#x201c; Optimis civibus Iudaeis plurimam salutem et bene valere et esse felices, rex et dux Antiochus.</span>
	<span class="versiculo"><sup>20</sup> Si bene valetis et filii vestri, et res vestrae ex sententia sunt vobis, precans refero quidem Deo maximam gratiam, in caelum spem habens;</span>
	<span class="versiculo"><sup>21</sup> ego vero in infirmitate constitutus eram, vestri autem honoris et benevolentiae memineram cum affectione. Reversus de Persidis locis et in infirmitatem incidens molestiam habentem, necessarium duxi pro communi omnium securitate curam habere.</span>
	<span class="versiculo"><sup>22</sup> Non desperans memetipsum, sed spem multam habens effugiendi infirmitatem,</span>
	<span class="versiculo"><sup>23</sup> respiciens autem quod et pater meus, quibus temporibus in superiora loca duxit exercitum, ostendit, qui susciperet principatum;</span>
	<span class="versiculo"><sup>24</sup> ut, si quid contrarium accideret aut etiam quid difficile nuntiaretur, scientes hi, qui circa regionem erant, cui esset rerum summa derelicta, non turbarentur.</span>
	<span class="versiculo"><sup>25</sup> Ad haec autem considerans de proximo potentes et vicinos regno temporibus insidiantes et eventum exspectantes, designavi filium Antiochum regem, quem saepe recurrens in superiora regna plurimis vestrum committebam et commendabam; et scripsi ad eum, quae subiecta sunt.</span>
	<span class="versiculo"><sup>26</sup> Oro itaque vos et peto memores beneficiorum publice et privatim, ut unusquisque conservet hanc, quam habetis benevolentiam in me et in filium.</span>
	<span class="versiculo"><sup>27</sup> Confido enim eum modeste et humane, sequentem propositum meum, vobiscum acturum &#x201d;.</span>
	<span class="versiculo"><sup>28</sup> Igitur homicida et blasphemus pessima perpessus, ut ipse alios tractaverat, peregre in montibus miserabili obitu vita functus est.</span>
	<span class="versiculo"><sup>29</sup> Transferebat autem corpus Philippus collactaneus eius, qui etiam metuens filium Antiochi ad Ptolemaeum Philometorem in Aegyptum se contulit.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-maccabaeorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
