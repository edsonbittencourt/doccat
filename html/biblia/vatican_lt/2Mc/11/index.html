<div>
    <span class="capitulo">11</span>
    <span class="versiculo"><sup>1</sup> Sed parvo prorsus post tempore, Lysias procurator regis et propinquus ac negotiorum praepositus graviter ferens de his, quae acciderant,</span>
    <span class="versiculo"><sup>2</sup> congregatis octoginta milibus et equitatu universo, veniebat adversus Iudaeos existimans se civitatem quidem Graecis habitaculum facturum;</span>
    <span class="versiculo"><sup>3</sup> templum vero in pecuniae quaestum sicut cetera delubra gentium habiturum, et per singulos annos venale sacerdotium facturum,</span>
    <span class="versiculo"><sup>4</sup> nequaquam recogitans Dei potestatem, sed elatus multitudine peditum et milibus equitum et octoginta elephantis.</span>
    <span class="versiculo"><sup>5</sup> Ingressus autem Iudaeam et appropians Bethsuris, munito quidem praesidio, distanti autem ab Hierosolymis intervallo quinque stadiorum, illud obsidione premebat.</span>
    <span class="versiculo"><sup>6</sup> Ut autem, qui cum Maccabaeo erant, cognoverunt eum expugnare praesidia, cum fletibus et lacrimis rogabant Dominum, et omnis turba simul, ut bonum angelum mitteret ad salutem Israel.</span>
    <span class="versiculo"><sup>7</sup> Et ipse primus Maccabaeus, sumptis armis, ceteros adhortatus est simul secum periculum subire et ferre auxilium fratribus suis; simul autem et prompto animo impetum fecerunt.</span>
    <span class="versiculo"><sup>8</sup> Ilico vero, cum prope Hierosolymam essent, apparuit praecedens eos eques in veste candida armaturam auream vibrans.</span>
    <span class="versiculo"><sup>9</sup> Tunc omnes simul benedixerunt misericordem Deum et convaluerunt animis non solum homines, sed et bestias ferocissimas et muros ferreos parati penetrare.</span>
    <span class="versiculo"><sup>10</sup> Praeibant in apparatu de caelo habentes adiutorem, miserante super eos Domino.</span>
    <span class="versiculo"><sup>11</sup> Leonum autem more impetu irruentes in hostes, prostraverunt ex eis undecim milia peditum et equitum mille sescentos, universos autem in fugam verterunt.</span>
    <span class="versiculo"><sup>12</sup> Plures autem ex eis vulnerati, nudi evaserunt; sed et ipse Lysias turpiter fugiens evasit.</span>
    <span class="versiculo"><sup>13</sup> Et, quia non insensatus erat, secum ipse reputans factam erga se deminutionem et intellegens invictos esse Hebraeos, potente Deo auxiliante, misit ad eos</span>
    <span class="versiculo"><sup>14</sup> suasitque eis se consensurum omnibus, quae iusta sunt, et regem quoque persuasurum, ut necessarium crederet se amicum eis esse.</span>
    <span class="versiculo"><sup>15</sup> Annuit autem Maccabaeus in omnibus, quae Lysias rogabat, utilitati consulens; quaecumque enim Maccabaeus scriptis tradidit Lysiae de Iudaeis, rex concessit.</span>
    <span class="versiculo"><sup>16</sup> Nam erant scriptae Iudaeis epistulae a Lysia quidem hunc modum continentes: &#x201c; Lysias populo Iudaeorum salutem.</span>
    <span class="versiculo"><sup>17</sup> Ioannes et Abessalom, qui missi fuerant a vobis tradentes responsum rescriptum, postulabant circum ea, quae per illud significabantur.</span>
    <span class="versiculo"><sup>18</sup> Quaecumque igitur oportebat etiam regi perferri, exposui; et, quae res permittebat, concessit.</span>
    <span class="versiculo"><sup>19</sup> Si igitur in negotiis benevolentiam conservaveritis, et deinceps bonorum vobis causa esse tentabo.</span>
    <span class="versiculo"><sup>20</sup> De ceteris autem per singula mandavi et istis et his, qui a me missi sunt, colloqui vobiscum.</span>
    <span class="versiculo"><sup>21</sup> Bene valete. Anno centesimo quadragesimo octavo, mensis Iovis Corinthii die vicesima et quarta &#x201d;.</span>
    <span class="versiculo"><sup>22</sup> Regis autem epistula ista continebat: &#x201c; Rex Antiochus Lysiae fratri salutem.</span>
    <span class="versiculo"><sup>23</sup> Patre nostro inter deos translato, nos volentes eos, qui sunt in regno nostro, sine tumultu attendere ad rerum suarum curam,</span>
    <span class="versiculo"><sup>24</sup> audientes Iudaeos non consensisse patri, ut transferrentur ad Graecas institutiones, sed suo ipsorum instituto adhaerentes postulare sibi concedi legitima sua;</span>
    <span class="versiculo"><sup>25</sup> cupientes igitur hanc quoque gentem extra tumultum esse, iudicamus templum illis restitui remque agi secundum suorum maiorum consuetudinem.</span>
    <span class="versiculo"><sup>26</sup> Bene igitur feceris, si miseris ad eos et dexteram dederis ut, cognita nostra voluntate, bono animo sint et libenter propriarum rerum instaurationi deserviant &#x201d;.</span>
    <span class="versiculo"><sup>27</sup> Ad gentem vero regis epistula talis erat: &#x201c; Rex Antiochus senatui Iudaeorum et ceteris Iudaeis salutem.</span>
    <span class="versiculo"><sup>28</sup> Si valetis, sic est, ut volumus; sed et ipsi bene valemus.</span>
    <span class="versiculo"><sup>29</sup> Manifestavit nobis Menelaus velle vos redire et in negotiis propriis versari.</span>
    <span class="versiculo"><sup>30</sup> His igitur, qui commeant usque ad diem tricesimum mensis Xanthici, erit dextera cum securitate,</span>
    <span class="versiculo"><sup>31</sup> ut Iudaei utantur cibis et legibus suis sicut et prius, et nemo eorum ullo modo molestiam patietur de his, quae per ignorantiam gesta sunt.</span>
    <span class="versiculo"><sup>32</sup> Misimus autem et Menelaum, qui vos alloquatur.</span>
    <span class="versiculo"><sup>33</sup> Valete. Anno centesimo quadragesimo octavo, Xanthici mensis quinta decima die &#x201d;.</span>
    <span class="versiculo"><sup>34</sup> Miserunt autem etiam Romani epistulam ita se habentem: &#x201c; Quintus Memmius, Titus Manius, legati Romanorum populo Iudaeorum salutem.</span>
    <span class="versiculo"><sup>35</sup> De his, quae Lysias cognatus regis concessit vobis, et nos consentimus.</span>
    <span class="versiculo"><sup>36</sup> De quibus autem ad regem iudicavit referendum, confestim aliquem mittite inter vos conferentes de his, ut proponamus, sicut congruit vobis; nos enim Antiochiam accedimus.</span>
    <span class="versiculo"><sup>37</sup> Ideoque festinate et mittite aliquos, ut nos quoque sciamus cuius estis voluntatis.</span>
    <span class="versiculo"><sup>38</sup> Bene valete. Anno centesimo quadragesimo octavo, quinta decima die mensis Xanthici &#x201d;.</span>
</div>
