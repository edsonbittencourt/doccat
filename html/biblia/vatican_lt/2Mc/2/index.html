<div>
    <span class="capitulo">2</span>
    <span class="versiculo"><sup>1</sup> Invenitur autem in descriptionibus quod Ieremias propheta iussit eos ignem accipere, qui transmigrabant, ut significatum est,</span>
    <span class="versiculo"><sup>2</sup> et ut mandavit propheta transmigratis dans illis legem, ne obliviscerentur praecepta Domini et ut non exerrarent mentibus videntes simulacra aurea et argentea et ornamenta eorum.</span>
    <span class="versiculo"><sup>3</sup> Et alia huiusmodi dicens hortabatur, ne legem amoverent a corde suo.</span>
    <span class="versiculo"><sup>4</sup> Erat autem in ipsa scriptura quomodo tabernaculum et arcam iussit propheta, divino responso ad se facto, comitari secum, usquequo exiit in montem, in quo Moyses ascendit et vidit Dei hereditatem.</span>
    <span class="versiculo"><sup>5</sup> Et veniens Ieremias invenit domum speluncae; et tabernaculum et arcam et altare incensi intulit illuc et ostium obstruxit.</span>
    <span class="versiculo"><sup>6</sup> Et accesserunt quidam ex his, qui simul sequebantur, ut notarent viam, et non potuerunt invenire.</span>
    <span class="versiculo"><sup>7</sup> Ut autem cognovit Ieremias, culpans illos dixit quod ignotus erit locus, donec congreget Deus congregationem populi et misericordia fiat;</span>
    <span class="versiculo"><sup>8</sup> et tunc Dominus ostendet haec, et apparebit maiestas Domini, et nubes erit, sicut et sub Moyse manifestabatur, sicut et Salomon petiit, ut locus sanctificaretur magnifice.</span>
    <span class="versiculo"><sup>9</sup> Manifestabatur autem et ut sapientiam habens obtulit sacrificium dedicationis et consummationis templi.</span>
    <span class="versiculo"><sup>10</sup> Sicut et Moyses orabat ad Dominum, et descendit ignis de caelo et consumpsit sacrificia, sic et Salomon oravit, et descendit ignis de caelo et consumpsit holocausta.</span>
    <span class="versiculo"><sup>11</sup> Et dixit Moyses: &#x201c; Eo quod non sit comestum, quod erat pro peccato, consumptum est &#x201d;.</span>
    <span class="versiculo"><sup>12</sup> Similiter et Salomon octo dies celebravit.</span>
    <span class="versiculo"><sup>13</sup> Inferebantur autem in descriptionibus et commentariis secundum Nehemiam haec eadem, et ut construens bibliothecam congregavit libros de regibus et prophetis et libros David et epistulas regum de donariis.</span>
    <span class="versiculo"><sup>14</sup> Similiter autem et Iudas ea, quae deciderant per bellum, quod nobis acciderat, congregavit omnia, et sunt apud nos.</span>
    <span class="versiculo"><sup>15</sup> Si ergo desideratis haec, mittite, qui perferant vobis.</span>
    <span class="versiculo"><sup>16</sup> Acturi itaque purificationem, scripsimus vobis; bene ergo facietis, si egeritis hos dies.</span>
    <span class="versiculo"><sup>17</sup> Deus autem, qui liberavit universum populum suum et reddidit hereditatem omnibus et regnum et sacerdotium et sanctificationem,</span>
    <span class="versiculo"><sup>18</sup> sicut promisit in lege. Speramus enim in Deo quod cito nostri miserebitur et congregabit de sub caelo in locum sanctum; eripuit enim nos de magnis periculis et locum purgavit.</span>
    <span class="versiculo"><sup>19</sup> De Iuda vero Maccabaeo et fratribus eius et de templi magni purificatione et de arae dedicatione,</span>
    <span class="versiculo"><sup>20</sup> sed et de proeliis, quae pertinent ad Antiochum Epiphanem et filium eius Eupatorem,</span>
    <span class="versiculo"><sup>21</sup> et de illuminationibus, quae de caelo factae sunt ad eos, qui generose pro Iudaismo fortiter fecerunt, ita ut universam regionem, cum pauci essent, vindicarent et barbaram multitudinem fugarent</span>
    <span class="versiculo"><sup>22</sup> et famosissimum in toto orbe templum recuperarent et civitatem liberarent et leges, quae futurum erat ut abolerentur, restituerentur, Domino cum omni clementia propitio facto illis,</span>
    <span class="versiculo"><sup>23</sup> quae omnia ab Iasone Cyrenaeo quinque libris declarata sunt, tentavimus nos uno volumine breviare.</span>
    <span class="versiculo"><sup>24</sup> Considerantes enim multitudinem numerorum et difficultatem, quae adest volentibus aggredi narrationes historiarum propter multitudinem rerum,</span>
    <span class="versiculo"><sup>25</sup> curavimus volentibus quidem legere, ut esset animi oblectatio, studiosis vero, ut facilius possint memoriae commendare, omnibus autem legentibus utilitas conferatur.</span>
    <span class="versiculo"><sup>26</sup> Et nobis quidem ipsis, qui hoc opus breviandi causa suscepimus, non facilem laborem, immo vero negotium plenum vigiliarum et sudoris assumpsimus.</span>
    <span class="versiculo"><sup>27</sup> Sicut praeparanti convivium et quaerenti aliorum utilitatem non facile est, tamen propter multorum gratiam libenter laborem sustinebimus,</span>
    <span class="versiculo"><sup>28</sup> accurate quidem de singulis elaborare auctori concedentes, ipsi autem persequi datam formam brevitati studentes.</span>
    <span class="versiculo"><sup>29</sup> Sicut enim novae domus architecto de universa structura curandum est, ei vero, qui inurere et pingere curat, quae apta sunt ad ornatum exquirenda sunt, ita aestimo et in nobis.</span>
    <span class="versiculo"><sup>30</sup> Inire quidem et deambulacrum facere verborum et curiosius partes singulas quasque disquirere historiae congruit auctori;</span>
    <span class="versiculo"><sup>31</sup> brevitatem vero dictionis sectari et exsecutionem rerum vitare brevianti concedendum est.</span>
    <span class="versiculo"><sup>32</sup> Hinc ergo narrationem incipiemus, praedictis tantulo subiuncto; stultum etenim est ante historiam efffluere, ipsam autem historiam concidere.</span>
</div>
