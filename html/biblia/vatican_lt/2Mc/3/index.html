<div>
	<span class="capitulo">3</span>
	<span class="versiculo"><sup>1</sup> Cum sancta civitas habitaretur cum omni pace, et leges quam optime custodirentur propter Oniae pontificis pietatem et odium malitiae,</span>
	<span class="versiculo"><sup>2</sup> fiebat ut et ipsi reges locum honorarent et templum maximis muneribus illustrarent,</span>
	<span class="versiculo"><sup>3</sup> ita ut Seleucus quoque Asiae rex de redditibus suis praestaret omnes sumptus ad ministeria sacrificiorum pertinentes.</span>
	<span class="versiculo"><sup>4</sup> Simon autem de tribu Belgae praepositus templi constitutus dissentiebat a principe sacerdotum de dispensatione in civitate.</span>
	<span class="versiculo"><sup>5</sup> Et cum vincere Oniam non posset, venit ad Apollonium Tharseae filium, qui eo tempore erat dux Coelesyriae et Phoenicis,</span>
	<span class="versiculo"><sup>6</sup> et nuntiavit pecuniis inenarrabilibus plenum esse aerarium Hierosolymis, ita ut multitudo vectigalium innumerabilis esset et ea non pertinere ad rationem sacrificiorum; esse autem possibile sub potestate regis haec cadere.</span>
	<span class="versiculo"><sup>7</sup> Collocutus autem Apollonius cum rege, de indicatis sibi pecuniis aperuit; at ille vocans Heliodorum, qui erat super negotia, misit datis mandatis, ut praedictam pecuniam transportaret.</span>
	<span class="versiculo"><sup>8</sup> Statimque Heliodorus iter est aggressus, specie quidem quasi per Coelesyriam et Phoenicen civitates esset peragraturus, re vera autem regis propositum perfecturus.</span>
	<span class="versiculo"><sup>9</sup> Sed cum venisset Hierosolymam et benigne a summo sacerdote civitatis esset exceptus, narravit de dato indicio, et cuius rei gratia adesset aperuit; interrogabat autem, si vere haec ita essent.</span>
	<span class="versiculo"><sup>10</sup> Tunc summus sacerdos ostendit deposita esse viduarum et pupillorum;</span>
	<span class="versiculo"><sup>11</sup> quaedam vero esse Hircani Thobiae, viri valde eminentis, non sicut detulerat obtrectans impius Simon; universa autem argenti talenta esse quadringenta et auri ducenta;</span>
	<span class="versiculo"><sup>12</sup> decipi vero eos, qui credidissent loci sanctitati et honorati per universum mundum templi venerationi inviolabili tutelae, omnino impossibile esse.</span>
	<span class="versiculo"><sup>13</sup> At ille, pro his, quae habebat, mandatis a rege, omnino dicebat in regium fiscum ea esse deferenda.</span>
	<span class="versiculo"><sup>14</sup> Constituta autem die, intrabat de his visitationem ordinaturus. Non modica vero per universam civitatem erat trepidatio.</span>
	<span class="versiculo"><sup>15</sup> Sacerdotes autem ante altare cum stolis sacerdotalibus iactaverunt se et invocabant in caelum eum, qui de deposito legem posuit, ut his, qui deposuerant, ea salva custodiret.</span>
	<span class="versiculo"><sup>16</sup> Erat autem, ut qui videret summi sacerdotis vultum, mente vulneraretur; facies enim et color immutatus declarabat internum animi dolorem.</span>
	<span class="versiculo"><sup>17</sup> Circumfusus enim erat metus quidam viro, et horror corporis, unde manifestus aspicientibus dolor instans cordi efficiebatur.</span>
	<span class="versiculo"><sup>18</sup> Alii autem de domibus gregatim prosiliebant ad publicam supplicationem, pro eo quod in contemptum locus esset venturus.</span>
	<span class="versiculo"><sup>19</sup> Accinctaeque mulieres ciliciis sub mammis per vias confluebant; sed et virgines, quae conclusae erant, aliae quidem procurrebant ad ianuas, aliae autem ad muros, quaedam vero per fenestras aspiciebant;</span>
	<span class="versiculo"><sup>20</sup> universae autem protendentes manus in caelum deprecabantur.</span>
	<span class="versiculo"><sup>21</sup> Erat enim misereri commixtae multitudinis prostrationem et summi sacerdotis in magna agonia constituti exspectationem.</span>
	<span class="versiculo"><sup>22</sup> Et hi quidem invocabant omnipotentem Dominum, ut credita salva his, qui crediderant, conservaret cum omni tutela.</span>
	<span class="versiculo"><sup>23</sup> Heliodorus autem, quod fuerat decretum, perficiebat.</span>
	<span class="versiculo"><sup>24</sup> Eodem loco, ipso cum satellitibus circa aerarium praesente, spirituum et omnis potestatis Dominus magnam fecit ostensionem, ita ut omnes, qui ausi fuerant convenire, perterriti virtute Dei in dissolutionem et formidinem converterentur.</span>
	<span class="versiculo"><sup>25</sup> Apparuit enim illis quidam equus terribilem habens sessorem et optimo operimento adornatus; isque cum impetu invectus Heliodoro priores calces impegit; qui autem supersedebat, videbatur arma habere aurea.</span>
	<span class="versiculo"><sup>26</sup> Alii etiam apparuerunt duo iuvenes virtute decori, optimi gloria speciosique amictu, qui etiam circumsteterunt eum et ex utraque parte flagellabant sine intermissione multas inferentes ei plagas.</span>
	<span class="versiculo"><sup>27</sup> Subito autem concidit in terram; eumque multa caligine circumfusum rapuerunt atque in sellam gestatoriam imposuerunt;</span>
	<span class="versiculo"><sup>28</sup> et eum, qui cum multis cursoribus et satellitibus praedictum ingressus erat aerarium, portabant carentem auxilio ex armis constitutum, manifeste Dei virtutem cognoscentem.</span>
	<span class="versiculo"><sup>29</sup> Et ille quidem per divinam virtutem iacebat mutus atque omni spe et salute privatus;</span>
	<span class="versiculo"><sup>30</sup> hi autem Dominum benedicebant, qui magnificabat locum suum; et templum, quod paulo ante timore ac tumultu erat plenum, apparente omnipotente Domino, gaudio et laetitia impletum est.</span>
	<span class="versiculo"><sup>31</sup> Confestim vero ex amicis Heliodori quidam rogabant Oniam, ut invocaret Altissimum, ut vitam donaret ei, qui prorsus in supremo spiritu erat constitutus.</span>
	<span class="versiculo"><sup>32</sup> Suspectus autem factus summus sacerdos, ne forte rex opinaretur malitiam aliquam ex Iudaeis circa Heliodorum consummatam, obtulit hostiam pro salute viri.</span>
	<span class="versiculo"><sup>33</sup> Cumque summus sacerdos litationem perficeret, iidem iuvenes rursus apparuerunt Heliodoro eisdem vestibus amicti et astantes dixerunt: &#x201c; Oniae summo sacerdoti multas gratias age, nam propter eum Dominus tibi vitam donavit;</span>
	<span class="versiculo"><sup>34</sup> tu autem a caelo flagellatus nuntia omnibus magnam Dei potestatem &#x201d;. Et his dictis, non comparuerunt.</span>
	<span class="versiculo"><sup>35</sup> Heliodorus autem, hostia Domino oblata et votis magnis promissis ei, qui vivere concessit, et Oniam acceptum habens cum exercitu repedavit ad regem;</span>
	<span class="versiculo"><sup>36</sup> testabatur autem omnibus ea, quae sub oculis suis viderat, opera maximi Dei.</span>
	<span class="versiculo"><sup>37</sup> Cum autem rex interrogasset Heliodorum, quis esset aptus adhuc semel Hierosolymam mitti, ait:</span>
	<span class="versiculo"><sup>38</sup> &#x201c; Si quem habes hostem aut rerum insidiatorem, mitte eum illuc et flagellatum eum recipies, si tamen evaserit, eo quod in loco sit vere Dei quaedam virtus;</span>
	<span class="versiculo"><sup>39</sup> nam ipse, qui habet in caelis habitationem, visitator et adiutor est loci illius et venientes ad malefaciendum percutit ac perdit &#x201d;.</span>
	<span class="versiculo"><sup>40</sup> Igitur de Heliodoro et aerarii custodia ita res processerunt.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-maccabaeorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
