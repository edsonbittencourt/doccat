<div>
	<span class="capitulo">1</span>
	<span class="versiculo"><sup>1</sup> Verba Amos, qui fuit in pastoribus de Thecua; quae vidit super Israel in diebus Oziae regis Iudae et in diebus Ieroboam filii Ioas regis Israel, duobus annis ante terraemotum.</span>
	<span class="versiculo"><sup>2</sup> Et dixit:
&#x201c; Dominus de Sion rugit
et de Ierusalem dat vocem suam;
et lugent pascua pastorum,
et exsiccatur vertex Carmeli &#x201d;.</span>
	<span class="versiculo"><sup>3</sup> Haec dicit Dominus:
&#x201c; Super tribus sceleribus Damasci
et super quattuor verbum non revocabo:
eo quod trituraverint in plaustris ferreis Galaad,</span>
	<span class="versiculo"><sup>4</sup> mittam ignem in domum Hazael,
et devorabit aedes Benadad;</span>
	<span class="versiculo"><sup>5</sup> conteram vectem Damasci
et disperdam habitatorem de Biceataven
et tenentem sceptrum de Betheden;
et transferetur populus Syriae Cir &#x201d;,
dicit Dominus.</span>
	<span class="versiculo"><sup>6</sup> Haec dicit Dominus:
&#x201c; Super tribus sceleribus Gazae
et super quattuor verbum non revocabo:
eo quod transtulerint captivitatem perfectam,
ut traderent eam in Edom,</span>
	<span class="versiculo"><sup>7</sup> mittam ignem in murum Gazae,
et devorabit aedes eius;</span>
	<span class="versiculo"><sup>8</sup> disperdam habitatorem de Azoto
et tenentem sceptrum de Ascalone;
convertam manum meam super Accaron,
et peribunt reliqui Philisthinorum &#x201d;,
dicit Dominus Deus.</span>
	<span class="versiculo"><sup>9</sup> Haec dicit Dominus:
&#x201c; Super tribus sceleribus Tyri
et super quattuor verbum non revocabo:
eo quod tradiderint captivitatem perfectam in Edom
et non sint recordati foederis fratrum,</span>
	<span class="versiculo"><sup>10</sup> mittam ignem in murum Tyri,
et devorabit aedes eius &#x201d;.</span>
	<span class="versiculo"><sup>11</sup> Haec dicit Dominus:
&#x201c; Super tribus sceleribus Edom
et super quattuor verbum non revocabo:
eo quod persecutus sit in gladio fratrem suum
et violaverit misericordiam eius
et tenuerit ultra furorem suum
et indignationem suam servaverit usque in finem,</span>
	<span class="versiculo"><sup>12</sup> mittam ignem in Theman,
et devorabit aedes Bosrae &#x201d;.</span>
	<span class="versiculo"><sup>13</sup> Haec dicit Dominus:
&#x201c; Super tribus sceleribus filiorum Ammon
et super quattuor verbum non revocabo:
eo quod dissecuerint praegnantes Galaad
ad dilatandum terminum suum,</span>
	<span class="versiculo"><sup>14</sup> succendam ignem in muro Rabba,
et devorabit aedes eius in ululatu in die belli
et in turbine in die procellae;</span>
	<span class="versiculo"><sup>15</sup> et ibit rex eorum in captivitatem,
ipse et principes eius simul &#x201d;,
dicit Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_amos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
