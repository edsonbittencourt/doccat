<div>
	<span class="capitulo">4</span>
	<span class="versiculo"><sup>1</sup> Audite verbum hoc,
vaccae Basan,
quae estis in monte Samariae,
quae opprimitis egenos
et vexatis pauperes,
quae dicitis dominis vestris:
&#x201c; Affer, ut bibamus &#x201d;.</span>
	<span class="versiculo"><sup>2</sup> Iuravit Dominus Deus
in sanctitate sua:
&#x201c; Ecce dies venient super vos,
et levabunt vos in contis
et posteros vestros in hamis piscatoriis;</span>
	<span class="versiculo"><sup>3</sup> et per aperturas exibitis altera contra alteram
et proiciemini in Armon &#x201d;,
dicit Dominus.</span>
	<span class="versiculo"><sup>4</sup> &#x201c; Venite in Bethel et impie agite,
ad Galgalam et multiplicate praevaricationem;
et offerte mane victimas vestras,
tribus diebus decimas vestras,</span>
	<span class="versiculo"><sup>5</sup> et sacrificate de fermentato laudem
et vocate voluntarias oblationes et annuntiate;
sic enim diligitis, filii Israel &#x201d;,
dicit Dominus Deus.</span>
	<span class="versiculo"><sup>6</sup> &#x201c; Unde et ego dedi vobis
vacuitatem dentium in cunctis urbibus vestris
et indigentiam panis in omnibus locis vestris;
et non estis reversi ad me &#x201d;,
dicit Dominus.</span>
	<span class="versiculo"><sup>7</sup> &#x201c; Ego quoque prohibui a vobis imbrem,
cum adhuc tres menses superessent usque ad messem;
et plui super unam civitatem
et super alteram civitatem non plui: pars una compluta est,
et pars, super quam non plui, aruit.</span>
	<span class="versiculo"><sup>8</sup> Tunc fugiebant duae, tres civitates
ad unam civitatem, ut biberent aquam,
et non satiabantur;
sed non redistis ad me &#x201d;,
dicit Dominus.</span>
	<span class="versiculo"><sup>9</sup> &#x201c; Percussi vos in vento urente et in aurugine;
multitudinem hortorum vestrorum et vinearum vestrarum,
ficeta vestra et oliveta vestra
comedit eruca;
sed non redistis ad me &#x201d;,
dicit Dominus.</span>
	<span class="versiculo"><sup>10</sup> &#x201c; Misi in vos pestem
sicut pestem Aegypti,
percussi in gladio iuvenes vestros,
captis equis vestris;
et ascendere feci putredinem
castrorum vestrorum in nares vestras;
sed non redistis ad me &#x201d;,
dicit Dominus.</span>
	<span class="versiculo"><sup>11</sup> &#x201c; Subverti vos,
sicut subvertit Deus Sodomam et Gomorram,
et facti estis quasi torris
raptus ab incendio;
sed non redistis ad me &#x201d;,
dicit Dominus.</span>
	<span class="versiculo"><sup>12</sup> Quapropter haec faciam tibi, Israel,
et quia haec faciam tibi,
praeparare in occursum Dei tui, Israel;</span>
	<span class="versiculo"><sup>13</sup> quia ecce formans montes et creans ventum
et annuntians homini cogitationem eius,
faciens auroram et tenebras
et gradiens super excelsa terrae;
Dominus, Deus exercituum, nomen eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_amos_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
