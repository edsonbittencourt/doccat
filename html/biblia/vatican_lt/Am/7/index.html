<div>
    <span class="capitulo">7</span>
    <span class="versiculo"><sup>1</sup> Haec ostendit mihi Dominus Deus: et ecce, ipse formabat locustas in principio, cum germinarent serotinae fruges; et ecce fruges serotinae post fruges demessas regis.</span>
    <span class="versiculo"><sup>2</sup> Et factum est, cum consummasset comedere herbam terrae, dixi: &#x201c;Domine Deus, propitius esto, obsecro; quomodo stabit Iacob, quia parvulus est? &#x201d;.</span>
    <span class="versiculo"><sup>3</sup> Misertus est Dominus super hoc. &#x201c; Non erit &#x201d;, dixit Dominus Deus.</span>
    <span class="versiculo"><sup>4</sup> Haec ostendit mihi Dominus Deus: et ecce, vocabat ad iudicium per ignem Dominus Deus, et devoravit abyssum magnam et comedit simul partem.</span>
    <span class="versiculo"><sup>5</sup> Et dixi: &#x201c; Domine Deus, quiesce, obsecro; quomodo stabit Iacob, quia parvulus est? &#x201d;.</span>
    <span class="versiculo"><sup>6</sup> Misertus est Dominus super hoc. &#x201c; Sed et istud non erit &#x201d;, dicit Dominus Deus.</span>
    <span class="versiculo"><sup>7</sup> Haec ostendit mihi Dominus Deus: ecce vir stans super murum litum, et in manu eius trulla caementarii.</span>
    <span class="versiculo"><sup>8</sup> Et dixit Dominus ad me: &#x201c; Quid tu vides, Amos? &#x201d;. Et dixi: &#x201c; Trullam caementarii &#x201d;. Et dixit Dominus: &#x201c;Ecce ego ponam trullam in medio populi mei Israel; non adiciam ultra ignoscere ei.</span>
    <span class="versiculo"><sup>9</sup> Et demolientur excelsa Isaac, et sanctuaria Israel desolabuntur, et consurgam super domum Ieroboam in gladio &#x201d;.</span>
    <span class="versiculo"><sup>10</sup> Et misit Amasias sacerdos Bethel ad Ieroboam regem Israel dicens: &#x201c; Conspiravit contra te Amos in medio domus Israel; non poterit terra sustinere universos sermones eius.</span>
    <span class="versiculo"><sup>11</sup> Haec enim dicit Amos: &#x201c;In gladio morietur Ieroboam, et Israel captivus migrabit de terra sua&#x201d; &#x201d;.</span>
    <span class="versiculo"><sup>12</sup> Et dixit Amasias ad Amos: &#x201c; Qui vides, gradere. Fuge in terram Iudae et comede ibi panem et prophetabis ibi;</span>
    <span class="versiculo"><sup>13</sup> et in Bethel non adicies ultra ut prophetes, quia sanctuarium regis est, et domus regni est &#x201d;.</span>
    <span class="versiculo"><sup>14</sup> Responditque Amos et dixit ad Amasiam:
&#x201c; Non sum propheta
et non sum filius prophetae;
sed armentarius ego sum, vellicans sycomoros.</span>
    <span class="versiculo"><sup>15</sup> Et tulit me Dominus,
cum sequerer gregem,
et dixit Dominus ad me:
&#x201c;Vade, propheta ad populum meum Israel&#x201d;.</span>
    <span class="versiculo"><sup>16</sup> Et nunc audi verbum Domini. Tu dicis: &#x201c;Non prophetabis super Israel et non stillabis verba super domum Isaac&#x201d;.</span>
    <span class="versiculo"><sup>17</sup> Propter hoc haec dicit Dominus: &#x201c;Uxor tua in civitate fornicabitur, et filii tui et filiae tuae in gladio cadent, et humus tua funiculo metietur; et tu in terra polluta morieris, et Israel captivus migrabit de terra sua&#x201d; &#x201d;.</span>
</div>
