<div>
	<span class="capitulo">6</span>
	<span class="versiculo"><sup>1</sup> Vae, qui tranquilli sunt in Sion
et confidunt in monte Samariae;
designati primitiae populorum,
ad quos venit domus Israel!</span>
	<span class="versiculo"><sup>2</sup> Transite in Chalanne et videte;
et ite inde in Emath magnam
et descendite in Geth Palaestinorum.
Numquid meliores regnis istis vos,
aut latior terminus eorum termino vestro est?</span>
	<span class="versiculo"><sup>3</sup> Qui removetis diem malum
et appropinquare facitis solium violentiae.</span>
	<span class="versiculo"><sup>4</sup> Qui dormiunt in lectis eburneis,
recumbentes in stratis suis,
comedentes agnos de grege
et vitulos de medio armenti;</span>
	<span class="versiculo"><sup>5</sup> canentes ad vocem psalterii,
sicut David excogitant sibi vasa cantici;</span>
	<span class="versiculo"><sup>6</sup> bibentes vinum in phialis,
optimis unguentis delibuti,
et non sunt contristati super ruina Ioseph.</span>
	<span class="versiculo"><sup>7</sup> Quapropter nunc migrabunt in capite transmigrantium,
et auferetur factio lascivientium.</span>
	<span class="versiculo"><sup>8</sup> Iuravit Dominus Deus in anima sua,
dicit Dominus, Deus exercituum:
&#x201c; Detestor ego superbiam Iacob
et domos eius odi
et tradam civitatem et plenitudinem eius &#x201d;.</span>
	<span class="versiculo"><sup>9</sup> Quod si reliqui fuerint
decem viri in domo una,
et ipsi morientur;</span>
	<span class="versiculo"><sup>10</sup> et tollet eum propinquus suus
et comburet eum, ut efferat ossa de domo,
et dicet ei, qui in penetralibus domus est:
&#x201c; Numquid adhuc est penes te? &#x201d;.
Et respondebit: &#x201c;Non est&#x201d;;
et dicet ei: &#x201c;Tace!&#x201d;;
non est qui recordetur nominis Domini.</span>
	<span class="versiculo"><sup>11</sup> Quia ecce Dominus mandat
et percutiet domum maiorem ruinis
et domum minorem scissionibus.</span>
	<span class="versiculo"><sup>12</sup> Numquid currunt in petris equi,
aut aratur mare in bobus,
quoniam convertistis in venenum iudicium
et fructum iustitiae in absinthium?</span>
	<span class="versiculo"><sup>13</sup> Qui laetantur pro Lodabar,
qui dicunt: &#x201c; Numquid non in fortitudine nostra
cepimus nobis Carnaim? &#x201d;.</span>
	<span class="versiculo"><sup>14</sup> &#x201c; Ecce enim suscitabo super vos, domus Israel,
dicit Dominus, Deus exercituum, gentem;
et oppriment vos ab introitu Emath
usque ad torrentem Arabae &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_amos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
