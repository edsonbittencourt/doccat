<div>
    <span class="capitulo">2</span>
    <span class="versiculo"><sup>1</sup> Haec dicit Dominus:
&#x201c; Super tribus sceleribus Moab
et super quattuor verbum non revocabo:
eo quod incenderit ossa regis Edom
usque ad cinerem,</span>
    <span class="versiculo"><sup>2</sup> mittam ignem in Moab,
et devorabit aedes Carioth,
et morietur in tumultu Moab,
in clamore et voce tubae;</span>
    <span class="versiculo"><sup>3</sup> disperdam iudicem de medio eius
et omnes principes eius interficiam cum eo &#x201d;,
dicit Dominus.</span>
    <span class="versiculo"><sup>4</sup> Haec dicit Dominus:
&#x201c; Super tribus sceleribus Iudae
et super quattuor verbum non revocabo:
eo quod abiecerint legem Domini
et mandata eius non custodierint
C deceperunt enim eos idola sua,
post quae abierant patres eorum C</span>
    <span class="versiculo"><sup>5</sup> mittam ignem in Iudam,
et devorabit aedes Ierusalem &#x201d;.</span>
    <span class="versiculo"><sup>6</sup> Haec dicit Dominus:
&#x201c; Super tribus sceleribus Israel
et super quattuor verbum non revocabo:
eo quod vendiderint pro argento iustum
et pauperem pro calceamentis;</span>
    <span class="versiculo"><sup>7</sup> qui contriverint super pulverem terrae capita pauperum
et viam humilium declinaverint,
et filius ac pater eius iverint ad puellam,
ut violarent nomen sanctum meum;</span>
    <span class="versiculo"><sup>8</sup> et super vestimentis pignoratis accubuerint
iuxta omne altare
et vinum damnatorum biberint
in domo Dei sui.</span>
    <span class="versiculo"><sup>9</sup> Ego autem exterminaveram
Amorraeum a facie eorum,
cuius altitudo sicut altitudo cedrorum,
et fortitudo quasi quercuum;
exterminaveram fructum eius desuper
et radices eius subter.</span>
    <span class="versiculo"><sup>10</sup> Ego ascendere vos feci
de terra Aegypti
et duxi vos in deserto
quadraginta annis,
ut possideretis terram Amorraei;</span>
    <span class="versiculo"><sup>11</sup> et suscitavi de filiis vestris prophetas et de iuvenibus vestris nazaraeos.
Numquid non ita est, filii Israel?,
dicit Dominus.</span>
    <span class="versiculo"><sup>12</sup> Et propinastis nazaraeis vinum
et prophetis mandastis dicentes:
&#x201c;Ne prophetetis&#x201d;.</span>
    <span class="versiculo"><sup>13</sup> Ecce ego comprimam vos ad solum,
sicut comprimit plaustrum
onustum feno;</span>
    <span class="versiculo"><sup>14</sup> deerit fuga a veloce,
et fortis non firmabit virtutem suam,
et robustus non salvabit animam suam;</span>
    <span class="versiculo"><sup>15</sup> tenens arcum non stabit,
et velox pedibus suis non salvabitur;
ascensor equi non salvabit animam suam,</span>
    <span class="versiculo"><sup>16</sup> et fortissimus corde inter robustos
nudus fugiet in illa die &#x201d;,
dicit Dominus.</span>
</div>
