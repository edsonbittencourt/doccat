<div>
	<span class="capitulo">5</span>
	<span class="versiculo"><sup>1</sup> Audite verbum istud,
quod ego levo super vos,
planctum, domus Israel:</span>
	<span class="versiculo"><sup>2</sup> Cecidit, non adiciet ut resurgat
virgo Israel;
proiecta est in terram suam,
non est qui suscitet eam.</span>
	<span class="versiculo"><sup>3</sup> Quia haec dicit Dominus Deus:
&#x201c; Urbs, de qua egrediebantur mille,
relinquentur in ea centum;
et de qua egrediebantur centum,
relinquentur in ea decem
pro domo Israel &#x201d;.</span>
	<span class="versiculo"><sup>4</sup> Quia haec dicit Dominus domui Israel:
&#x201c; Quaerite me et vivetis;</span>
	<span class="versiculo"><sup>5</sup> et nolite quaerere Bethel
et in Galgalam nolite intrare
et in Bersabee nolite transire,
quia Galgala captiva ducetur,
et Bethel erit iniquitas &#x201d;.</span>
	<span class="versiculo"><sup>6</sup> Quaerite Dominum et vivite;
ne forte invadat sicut ignis
domum Ioseph,
et devoret, et non sit
qui exstinguat Bethel.</span>
	<span class="versiculo"><sup>7</sup> Qui convertunt in absinthium iudicium
et iustitiam in terram deiciunt.</span>
	<span class="versiculo"><sup>8</sup> Qui facit stellas Pliadis et Orionem
et convertit in mane tenebras
et diem in noctem obscurat;
qui vocat aquas maris
et effundit eas super faciem terrae;
Dominus nomen eius.</span>
	<span class="versiculo"><sup>9</sup> Qui micare facit vastitatem super robustum
et vastitatem super arcem affert.</span>
	<span class="versiculo"><sup>10</sup> Odio habuerunt corripientem in porta
et loquentem perfecte abominati sunt.</span>
	<span class="versiculo"><sup>11</sup> Idcirco, pro eo quod conculcastis pauperem
et portionem frumenti abstulistis ab eo,
domos quadro lapide aedificastis
et non habitabitis in eis,
vineas plantastis amantissimas
et non bibetis vinum earum.</span>
	<span class="versiculo"><sup>12</sup> Quia cognovi multa scelera vestra
et fortia peccata vestra,
opprimentes iustum, accipientes munus
et pauperes deprimentes in porta.</span>
	<span class="versiculo"><sup>13</sup> Ideo prudens in tempore illo tacet,
quia tempus malum est.</span>
	<span class="versiculo"><sup>14</sup> Quaerite bonum et non malum,
ut vivatis,
ita ut sit Dominus, Deus exercituum,
vobiscum, sicut dixistis.</span>
	<span class="versiculo"><sup>15</sup> Odite malum et diligite bonum
et constituite in porta iudicium,
si forte misereatur Dominus, Deus exercituum,
reliquiis Ioseph.</span>
	<span class="versiculo"><sup>16</sup> Propterea haec dicit Dominus,
Deus exercituum, dominator:
&#x201c; In omnibus plateis planctus,
et in cunctis viis dicetur: &#x201c;Vae, vae!&#x201d;;
et vocabunt agricolam ad luctum
et ad planctum eos, qui sciunt lamentationem.</span>
	<span class="versiculo"><sup>17</sup> Et in omnibus vineis erit luctus,
quia pertransibo in medio tui &#x201d;,
dicit Dominus.</span>
	<span class="versiculo"><sup>18</sup> Vae desiderantibus diem Domini!
Ad quid vobis dies Domini?
Tenebrae et non lux.</span>
	<span class="versiculo"><sup>19</sup> Quomodo si fugiat vir a facie leonis,
et occurrat ei ursus;
et ingrediatur domum
et innitatur manu sua super parietem,
et mordeat eum coluber.</span>
	<span class="versiculo"><sup>20</sup> Numquid non tenebrae dies Domini et non lux?
Et caligo sine splendore in ea?</span>
	<span class="versiculo"><sup>21</sup> &#x201c; Odi, proieci festivitates vestras
et non delector coetibus vestris.</span>
	<span class="versiculo"><sup>22</sup> Quod si obtuleritis mihi holocautomata,
oblationes vestras non suscipiam
et sacrificia pinguium vestrorum non respiciam.</span>
	<span class="versiculo"><sup>23</sup> Aufer a me tumultum carminum tuorum,
et canticum lyrarum tuarum non audiam.</span>
	<span class="versiculo"><sup>24</sup> Et affluat quasi aqua iudicium,
et iustitia quasi torrens perennis.</span>
	<span class="versiculo"><sup>25</sup> Numquid hostias et oblationes obtulistis mihi in deserto
quadraginta annis, domus Israel?</span>
	<span class="versiculo"><sup>26</sup> Et portastis Saccut regem vestrum,
et Caivan, imagines vestras,
sidus deorum vestrorum, quae fecistis vobis.</span>
	<span class="versiculo"><sup>27</sup> Et migrare vos faciam trans Damascum &#x201d;,
dicit Dominus; Deus exercituum nomen eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_amos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
