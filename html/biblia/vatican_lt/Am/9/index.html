<div>
	<span class="capitulo">9</span>
	<span class="versiculo"><sup>1</sup> Vidi Dominum
stantem super altare,
et dixit: &#x201c;Percute capitellum,
et commoveantur superliminaria;
frange eos in capite omnes,
et novissimum eorum in gladio interficiam;
non fugiet ex eis fugitivus,
et non salvabitur superstes eis.</span>
	<span class="versiculo"><sup>2</sup> Si descenderint usque ad infernum,
inde manus mea educet eos;
et si ascenderint usque in caelum,
inde detraham eos.</span>
	<span class="versiculo"><sup>3</sup> Et si absconditi fuerint in vertice Carmeli,
inde quaeram et auferam eos;
et si celaverint se ab oculis meis
in profundo maris,
ibi mandabo serpenti, et mordebit eos;</span>
	<span class="versiculo"><sup>4</sup> et si abierint in captivitatem
coram inimicis suis,
ibi mandabo gladio, et occidet eos,
et ponam oculos meos super eos
in malum et non in bonum &#x201d;.</span>
	<span class="versiculo"><sup>5</sup> Et Dominus, Deus exercituum,
qui tangit terram, et tabescet.
Et lugebunt omnes habitantes in ea;
et ascendet sicut fluvius ea omnis
et decrescet sicut flumen Aegypti.</span>
	<span class="versiculo"><sup>6</sup> Qui aedificat in caelo ascensus suos
et cameram suam super terram fundat,
qui vocat aquas maris
et effundit eas super faciem terrae;
Dominus nomen eius.</span>
	<span class="versiculo"><sup>7</sup> &#x201c; Numquid non ut filii Aethiopum
vos estis mihi, filii Israel?,
ait Dominus.
Numquid non Israel ascendere feci
de terra Aegypti
et Philisthim de Caphtor
et Syros de Cir?</span>
	<span class="versiculo"><sup>8</sup> Ecce oculi Domini Dei
super regnum peccans,
et conteram illud
a facie terrae;
verumtamen conterens non conteram
domum Iacob,
dicit Dominus.</span>
	<span class="versiculo"><sup>9</sup> Ecce enim mandabo ego
et concutiam in omnibus gentibus domum Israel,
sicut concutitur triticum in cribro,
et non cadet lapillus super terram.</span>
	<span class="versiculo"><sup>10</sup> In gladio morientur omnes peccatores populi mei,
qui dicunt: &#x201c;Non appropinquabit et non veniet
super nos malum&#x201d;.</span>
	<span class="versiculo"><sup>11</sup> In die illa suscitabo
tabernaculum David, quod cecidit,
et reaedificabo rupturas eius;
et ea, quae corruerant, instaurabo
et reaedificabo illud sicut diebus antiquis,</span>
	<span class="versiculo"><sup>12</sup> ut possideant
reliquias Edom
et omnes nationes,
super quas invocatum est nomen meum,
dicit Dominus, qui faciet haec.</span>
	<span class="versiculo"><sup>13</sup> Ecce dies veniunt,
dicit Dominus,
et comprehendet arator messorem,
et calcator uvae mittentem semen; et stillabunt montes mustum,
et omnes colles liquefient.</span>
	<span class="versiculo"><sup>14</sup> Et convertam captivitatem populi mei Israel;
et aedificabunt civitates vastatas et inhabitabunt
et plantabunt vineas et bibent vinum earum
et facient hortos et comedent fructus eorum.</span>
	<span class="versiculo"><sup>15</sup> Et plantabo eos super humum suam,
et non evellentur ultra
de terra sua, quam dedi eis &#x201d;,
dicit Dominus Deus tuus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_amos_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
