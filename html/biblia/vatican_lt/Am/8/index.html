<div>
    <span class="capitulo">8</span>
    <span class="versiculo"><sup>1</sup> Haec ostendit mihi Dominus Deus:
et ecce canistrum pomorum.</span>
    <span class="versiculo"><sup>2</sup> Et dixit: &#x201c; Quid tu vides, Amos? &#x201d;.
Et dixi: &#x201c; Canistrum pomorum &#x201d;.
Et dixit Dominus ad me:
&#x201c; Venit finis super populum meum Israel;
non adiciam ultra ignoscere ei.</span>
    <span class="versiculo"><sup>3</sup> Et lugent cantatrices palatii in die illa,
dicit Dominus Deus;
multa erunt cadavera,
in omni loco proicientur: silentium.</span>
    <span class="versiculo"><sup>4</sup> Audite hoc, qui conteritis pauperem
et deficere facitis egenos terrae,</span>
    <span class="versiculo"><sup>5</sup> dicentes: &#x201c;Quando transibit neomenia,
et venumdabimus merces?
Et sabbatum, et aperiemus frumentum,
ut imminuamus mensuram et augeamus siclum
et supponamus stateras dolosas,</span>
    <span class="versiculo"><sup>6</sup> ut possideamus in argento egenos
et pauperem pro calceamentis
et quisquilias frumenti vendamus?&#x201d;&#x201d;.</span>
    <span class="versiculo"><sup>7</sup> Iuravit Dominus in superbia Iacob:
&#x201c; Non obliviscar in perpetuum omnia opera eorum.</span>
    <span class="versiculo"><sup>8</sup> Numquid super isto non commovebitur terra,
et lugebit omnis habitator eius,
et ascendet quasi fluvius universa,
fervebit et decrescet quasi flumen Aegypti?</span>
    <span class="versiculo"><sup>9</sup> Et erit: in die illa,
dicit Dominus Deus,
occidere faciam solem in meridie
et tenebrescere faciam terram in die luminis</span>
    <span class="versiculo"><sup>10</sup> et convertam festivitates vestras in luctum
et omnia cantica vestra in planctum;
et inducam super omnes lumbos saccum
et super omne caput calvitium;
et ponam eam quasi luctum unigeniti
et novissima eius quasi diem amarum.</span>
    <span class="versiculo"><sup>11</sup> Ecce dies veniunt,
dicit Dominus,
et mittam famem in terram;
non famem panis neque sitim aquae,
sed audiendi verbum Domini &#x201d;.</span>
    <span class="versiculo"><sup>12</sup> Et fugient a mari usque ad mare;
et ab aquilone usque ad orientem circuibunt,
quaerentes verbum Domini,
et non invenient.</span>
    <span class="versiculo"><sup>13</sup> In die illa deficient virgines pulchrae
et adulescentes in siti.</span>
    <span class="versiculo"><sup>14</sup> Qui iurant in delicto Samariae
et dicunt: &#x201c; Vivit Deus tuus, Dan! &#x201d;
et &#x201c; Vivit via, Bersabee! &#x201d;,
et cadent et non resurgent ultra.</span>
</div>
