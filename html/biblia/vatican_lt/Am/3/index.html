<div>
	<span class="capitulo">3</span>
	<span class="versiculo"><sup>1</sup> Audite verbum hoc, quod locutus est Dominus super vos, filii Israel, super omnem cognationem, quam eduxi de terra Aegypti, dicens:</span>
	<span class="versiculo"><sup>2</sup> &#x201c; Tantummodo vos cognovi
ex omnibus cognationibus terrae;
idcirco visitabo super vos
omnes iniquitates vestras.</span>
	<span class="versiculo"><sup>3</sup> Numquid ambulabunt duo pariter, nisi convenerint?</span>
	<span class="versiculo"><sup>4</sup> Numquid rugiet leo in saltu,
nisi habuerit praedam?
Numquid dabit catulus leonis vocem de cubili suo,
nisi aliquid apprehenderit?</span>
	<span class="versiculo"><sup>5</sup> Numquid cadet avis super terram
absque laqueo?
Numquid laxatur laqueus de terra, antequam quid ceperit?</span>
	<span class="versiculo"><sup>6</sup> Si clanget tuba in civitate,
populus non expavescet?
Si erit malum in civitate,
nonne Dominus fecit?</span>
	<span class="versiculo"><sup>7</sup> Nihil enim faciet Dominus Deus,
nisi revelaverit secretum suum
ad servos suos prophetas.</span>
	<span class="versiculo"><sup>8</sup> Leo rugit,
quis non timebit?
Dominus Deus locutus est,
quis non prophetabit?</span>
	<span class="versiculo"><sup>9</sup> Auditum facite in aedibus Assyriae
et in aedibus terrae Aegypti
et dicite: &#x201c;Congregamini super montes Samariae&#x201d;;
et videte insanias multas in medio eius
et oppressos in sinu eius.</span>
	<span class="versiculo"><sup>10</sup> Et nescierunt facere rectum,
dicit Dominus,
thesaurizantes violentiam et rapinas
in aedibus suis &#x201d;.</span>
	<span class="versiculo"><sup>11</sup> Propterea haec dicit Dominus Deus:
&#x201c; Inimicus circumdabit terram,
et detrahetur ex te fortitudo tua,
et diripientur aedes tuae &#x201d;.</span>
	<span class="versiculo"><sup>12</sup> Haec dicit Dominus:
&#x201c; Quomodo si eruat pastor de ore leonis
duo crura aut extremum auriculae, sic eruentur filii Israel,
qui habitant in Samaria,
in margine lectuli
et in Damasci grabato.</span>
	<span class="versiculo"><sup>13</sup> Audite et contestamini in domo Iacob,
dicit Dominus, Deus exercituum:</span>
	<span class="versiculo"><sup>14</sup> In die cum visitavero praevaricationes Israel,
super eum visitabo et super altaria Bethel,
et amputabuntur cornua altaris
et cadent in terram;</span>
	<span class="versiculo"><sup>15</sup> et percutiam domum hiemalem
cum domo aestiva,
et peribunt domus eburneae,
et dissipabuntur aedes magnae &#x201d;,
dicit Dominus.</span>
</div>
