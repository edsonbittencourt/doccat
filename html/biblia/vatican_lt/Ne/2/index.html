<div>
	<span class="capitulo">2</span>
	<span class="versiculo"><sup>1</sup> Factum est autem in mense Nisan, anno vicesimo Artaxerxis regis, dum biberet, levavi vinum et dedi regi; non enim eram ingratus coram eo.</span>
	<span class="versiculo"><sup>2</sup> Dixitque mihi rex: &#x201c; Quare vultus tuus tristis est, cum te aegrotum non videam? Nihil est aliud nisi tristitia cordis &#x201d;. Et timui valde</span>
	<span class="versiculo"><sup>3</sup> et dixi regi: &#x201c; Rex, in aeternum vive! Quare non maereat vultus meus, quia civitas sepulcrorum patrum meorum deserta est, et portae eius combustae sunt igne? &#x201d;.</span>
	<span class="versiculo"><sup>4</sup> Et ait mihi rex: &#x201c; Pro qua re postulas? &#x201d;. Et oravi Deum caeli</span>
	<span class="versiculo"><sup>5</sup> et dixi ad regem: &#x201c; Si videtur regi bonum, et si placet servus tuus ante faciem tuam, ut mittas me in Iudaeam ad civitatem sepulcrorum patrum meorum, et aedificabo eam &#x201d;.</span>
	<span class="versiculo"><sup>6</sup> Dixitque mihi rex, et regina sedebat iuxta eum: &#x201c; Usque ad quod tempus erit iter tuum, et quando reverteris? &#x201d;. Et placuit regi mittere me; et constitui ei tempus.</span>
	<span class="versiculo"><sup>7</sup> Et dixi regi: &#x201c; Si regi videtur bonum, epistulae dentur mihi ad duces regionis trans flumen, ut me transire permittant, donec veniam in Iudaeam;</span>
	<span class="versiculo"><sup>8</sup> et epistulam ad Asaph custodem saltus regis, ut det mihi ligna, ut contignare possim portas turris domus et muri civitatis et domus, in qua habitabo &#x201d;. Et dedit mihi rex, quia manus Dei mei bona super me.</span>
	<span class="versiculo"><sup>9</sup> Et veni ad duces regionis trans flumen dedique eis epistulas regis. Miserat autem rex mecum principes militum et equites.</span>
	<span class="versiculo"><sup>10</sup> Et audierunt Sanaballat Horonites et Thobias servus Ammanites et contristati sunt afflictione magna, quod venisset homo, qui quaereret prosperitatem filiorum Israel.</span>
	<span class="versiculo"><sup>11</sup> Et veni Ierusalem et eram ibi tribus diebus.</span>
	<span class="versiculo"><sup>12</sup> Et surrexi nocte ego, et viri pauci mecum, et non indicavi cuiquam quid Deus meus dedisset in corde meo, ut facerem in Ierusalem; et iumentum non erat mecum, nisi animal cui sedebam.</span>
	<span class="versiculo"><sup>13</sup> Et egressus sum per portam Vallis nocte et ad fontem Draconis et portam Sterquilinii et considerabam murum Ierusalem dissipatum et portas eius consumptas igne.</span>
	<span class="versiculo"><sup>14</sup> Et transivi ad portam Fontis et ad piscinam Regis, et non erat locus iumento cui sedebam, ut transiret.</span>
	<span class="versiculo"><sup>15</sup> Et ascendi per torrentem nocte et considerabam murum; et iterum veni ad portam Vallis et reversus sum.</span>
	<span class="versiculo"><sup>16</sup> Magistratus autem nesciebant quo abissem aut quid ego facerem, sed et Iudaeis et sacerdotibus et optimatibus et magistratibus et reliquis, qui faciebant opus, usque ad id loci nihil indicaveram.</span>
	<span class="versiculo"><sup>17</sup> Et dixi eis: &#x201c; Vos nostis afflictionem, in qua sumus, quia Ierusalem deserta est, et portae eius consumptae sunt igne; venite et aedificemus murum Ierusalem et non simus ultra opprobrium &#x201d;.</span>
	<span class="versiculo"><sup>18</sup> Et indicavi eis quod manus Dei mei bona esset super me et verba regis, quae locutus esset mihi, et dixerunt: &#x201c; Surgamus et aedificemus! &#x201d;. Et confortatae sunt manus eorum in bonum.</span>
	<span class="versiculo"><sup>19</sup> Audierunt autem Sanaballat Horonites et Thobias servus Ammanites et Gosem Arabs et subsannaverunt nos et despexerunt dixeruntque: &#x201c; Quae est haec res, quam facitis? Numquid contra regem vos rebellatis? &#x201d;.</span>
	<span class="versiculo"><sup>20</sup> Et dedi eis responsum dicens: &#x201c; Deus caeli ipse nos facit prosperari, et nos servi eius sumus; surgamus et aedificemus. Vobis autem non est pars et ius et memoria in Ierusalem &#x201d;.</span>
</div>
