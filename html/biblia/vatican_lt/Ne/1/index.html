<div>
    <span class="capitulo">1</span>
    <span class="versiculo"><sup>1</sup> Verba Nehemiae filii Hachaliae. Et factum est in mense Casleu, anno vicesimo, et ego eram in castro Susan.</span>
    <span class="versiculo"><sup>2</sup> Et venit Hanani unus de fratribus meis, ipse et viri ex Iuda; et interrogavi eos de Iudaeis, qui salvati erant et supererant de captivitate, et de Ierusalem.</span>
    <span class="versiculo"><sup>3</sup> Et dixerunt mihi: &#x201c; Superstites, qui supererant de captivitate ibi in provincia, in afflictione magna sunt et in opprobrio; et murus Ierusalem dissipatus est, et portae eius combustae sunt igne &#x201d;.</span>
    <span class="versiculo"><sup>4</sup> Cumque audissem verba huiuscemodi, sedi et flevi et luxi diebus multis; ieiunabam et orabam ante faciem Dei caeli.</span>
    <span class="versiculo"><sup>5</sup> Et dixi: &#x201c; Quaeso, Domine, Deus caeli, Deus fortis, magne atque terribilis, qui custodis pactum et misericordiam cum his, qui te diligunt et custodiunt mandata tua;</span>
    <span class="versiculo"><sup>6</sup> fiat auris tua auscultans, et oculi tui aperti, ut audias orationem servi tui, quam ego oro coram te hodie, die et nocte pro filiis Israel servis tuis, et confiteor pro peccatis filiorum Israel, quibus peccaverunt tibi. Ego quoque et domus patris mei peccavimus,</span>
    <span class="versiculo"><sup>7</sup> delinquentes deliquimus contra te et non custodivimus praecepta et mandata et iudicia, quae praecepisti Moysi famulo tuo.</span>
    <span class="versiculo"><sup>8</sup> Memento verbi, quod mandasti Moysi servo tuo dicens: &#x201c;Cum transgressi fueritis, ego dispergam vos in populos;</span>
    <span class="versiculo"><sup>9</sup> si autem revertamini ad me et custodiatis praecepta mea et faciatis ea, etiamsi abducti fueritis in extrema caeli, inde congregabo vos et reducam in locum quem elegi, ut habitaret nomen meum ibi&#x201d;.</span>
    <span class="versiculo"><sup>10</sup> Ipsi enim sunt servi tui et populus tuus, quos redemisti in fortitudine tua magna et in manu tua valida.</span>
    <span class="versiculo"><sup>11</sup> Obsecro, Domine, sit auris tua attendens ad orationem servi tui et ad orationem servorum tuorum, qui volunt timere nomen tuum; et fac servum tuum prosperari hodie et da ei gratiam ante virum hunc &#x201d;. Ego enim eram pincerna regis.</span>
</div>
