<div>
	<span class="capitulo">6</span>
	<span class="versiculo"><sup>1</sup> Factum est autem cum audisset Sanaballat et Thobias et Gosem Arabs et ceteri inimici nostri, quod aedificassem ego murum, et non esset in ipso residua interruptio &#x2014; usque ad tempus autem illud valvas non posueram in portis &#x2014;</span>
	<span class="versiculo"><sup>2</sup> miserunt Sanaballat et Gosem ad me dicentes: &#x201c; Veni, et conveniamus in Cephirim in campo Ono &#x201d;. Ipsi autem cogitabant, ut facerent mihi malum.</span>
	<span class="versiculo"><sup>3</sup> Misi ergo ad eos nuntios dicens: &#x201c; Opus grande ego facio et non possum descendere; cur cessare oportet opus, si desistero et descendero ad vos? &#x201d;.</span>
	<span class="versiculo"><sup>4</sup> Miserunt autem ad me secundum verbum hoc per quattuor vices, et respondi eis iuxta sermonem priorem.</span>
	<span class="versiculo"><sup>5</sup> Et misit ad me Sanaballat iuxta verbum prius quinta vice puerum suum, et epistulam non obsignatam habebat in manu sua, in qua erat scriptum:</span>
	<span class="versiculo"><sup>6</sup> &#x201c; In gentibus auditum est, et Gosem dixit quod tu et Iudaei cogitetis rebellare, et propterea aedifices murum et levare te velis super eos regem; iuxta hanc vocem</span>
	<span class="versiculo"><sup>7</sup> et prophetas posueris, qui praedicent de te in Ierusalem dicentes: &#x201c;Rex in Iudaea est!&#x201d;. Nunc autem auditurus est rex verba haec; idcirco nunc veni, ut ineamus consilium pariter &#x201d;.</span>
	<span class="versiculo"><sup>8</sup> Et misi ad eum dicens: &#x201c; Non est factum secundum verba haec, quae tu loqueris; de corde enim tuo tu componis haec &#x201d;.</span>
	<span class="versiculo"><sup>9</sup> Omnes enim hi terrebant nos cogitantes: &#x201c; Fatigabuntur manus eorum ab opere, et non complebitur &#x201d;. Quam ob causam magis confortavi manus meas.</span>
	<span class="versiculo"><sup>10</sup> Et ingressus sum domum Semeiae filii Dalaiae filii Meetabel, ubi erat detentus. Qui ait: &#x201c; Tractemus nobiscum in domo Dei, in medio templi, et claudamus portas aedis, quia venturi sunt, ut interficiant te; utique nocte venturi sunt ad occidendum te&#x201d;.</span>
	<span class="versiculo"><sup>11</sup> Et dixi: &#x201c; Num quisquam similis mei fugit? Et quis ut ego ingredietur templum et vivet? Non ingrediar &#x201d;.</span>
	<span class="versiculo"><sup>12</sup> Et intellexi quod Deus non misisset eum, sed quasi vaticinans locutus esset ad me, quia Thobias et Sanaballat conduxerant eum.</span>
	<span class="versiculo"><sup>13</sup> Acceperat enim pretium, ut territus sic agerem et peccarem, et haberent malum, quod exprobrarent mihi.</span>
	<span class="versiculo"><sup>14</sup> Memento, Deus meus, Thobiae et Sanaballat iuxta opera eorum talia, sed et Noadiae prophetae et ceterorum prophetarum, qui terrebant me!</span>
	<span class="versiculo"><sup>15</sup> Completus est autem murus vicesimo quinto die mensis Elul, quinquaginta duobus diebus.</span>
	<span class="versiculo"><sup>16</sup> Factum est ergo, cum audissent omnes inimici nostri, et vidissent universae gentes, quae erant in circuitu nostro, ut conciderent intra semetipsos et scirent quod a Deo factum esset opus hoc.</span>
	<span class="versiculo"><sup>17</sup> Sed et in diebus illis, multae optimatum Iudaeorum epistulae mittebantur ad Thobiam, et a Thobia veniebant ad eos.</span>
	<span class="versiculo"><sup>18</sup> Multi enim in Iudaea coniurationem fecerunt cum eo, quia gener erat Secheniae filii Area, et Iohanan filius eius acceperat filiam Mosollam filii Barachiae.</span>
	<span class="versiculo"><sup>19</sup> Sed et laudabant eum coram me et verba mea nuntiabant ei; et Thobias mittebat epistulas, ut terreret me.</span>
</div>
