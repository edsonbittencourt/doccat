<div>
	<span class="capitulo">4</span>
	<span class="versiculo"><sup>1</sup> Factum est autem cum audisset Sanaballat et Thobias et Arabes et Ammanitae et Azotii quod prosperaretur restauratio muri Ierusalem et quod coepissent interrupta concludi, irati sunt nimis;</span>
	<span class="versiculo"><sup>2</sup> et conspiraverunt omnes pariter, ut venirent et pugnarent contra Ierusalem et facerent confusionem.</span>
	<span class="versiculo"><sup>3</sup> Et oravimus Deum nostrum et posuimus custodiam die ac nocte contra eos.</span>
	<span class="versiculo"><sup>4</sup> Dixit autem Iudas: &#x201c; Debilitata est fortitudo portantis, et humus nimia est; et nos non poterimus aedificare murum &#x201d;.</span>
	<span class="versiculo"><sup>5</sup> Et dixerunt hostes nostri: &#x201c; Nesciant et ignorent, donec veniamus in medium eorum et interficiamus eos et cessare faciamus opus &#x201d;.</span>
	<span class="versiculo"><sup>6</sup> Factum est autem venientibus Iudaeis, qui habitabant iuxta eos, et dicentibus nobis per decem vices ex omnibus locis, quibus venerant ad nos,</span>
	<span class="versiculo"><sup>7</sup> statuimus nos in inferioribus post murum in locis apertis, et ordinavi populum secundum familias cum gladiis suis et lanceis suis et arcubus suis.</span>
	<span class="versiculo"><sup>8</sup> Et perspexi atque surrexi, et aio ad optimates et magistratus et ad reliquam partem vulgi: &#x201c; Nolite timere a facie eorum; Domini magni et terribilis mementote et pugnate pro fratribus vestris, filiis vestris et filiabus vestris et uxoribus vestris et domibus vestris &#x201d;.</span>
	<span class="versiculo"><sup>9</sup> Factum est autem cum audissent inimici nostri nuntiatum esse nobis, dissipavit Deus consilium eorum, et reversi sumus omnes ad murum, unusquisque ad opus suum.</span>
	<span class="versiculo"><sup>10</sup> Et factum est a die illa, media pars iuvenum meorum faciebat opus, et media tenebat lanceas et scuta et arcus et loricas, et principes post omnem domum Iudae.</span>
	<span class="versiculo"><sup>11</sup> Aedificantium in muro et portantium onera et imponentium, una manu sua faciebat opus et altera tenebat gladium;</span>
	<span class="versiculo"><sup>12</sup> aedificantium enim unusquisque gladio erat accinctus renes, et sic aedificabant; et, qui clangebat bucina, iuxta me.</span>
	<span class="versiculo"><sup>13</sup> Et dixi ad optimates et ad magistratus et ad reliquam partem vulgi: &#x201c; Opus grande est et latum, et nos separati sumus in muro procul alter ab altero;</span>
	<span class="versiculo"><sup>14</sup> in loco quocumque audieritis clangorem tubae, illuc concurrite ad nos. Deus noster pugnabit pro nobis &#x201d;.</span>
	<span class="versiculo"><sup>15</sup> Et sic nos fecimus opus, et media pars nostrum tenebat lanceas ab ascensu aurorae, donec egrediantur astra.</span>
	<span class="versiculo"><sup>16</sup> In tempore quoque illo dixi populo: &#x201c; Unusquisque cum puero suo pernoctet in medio Ierusalem; et erit nobis custodia per noctem, et opus per diem &#x201d;.</span>
	<span class="versiculo"><sup>17</sup> Ego autem et fratres mei et pueri mei et custodes, qui erant post me, non deponebamus vestimenta nostra; unusquisque tenebat gladium in dextera sua.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_nehemiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
