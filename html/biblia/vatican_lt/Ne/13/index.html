<div>
    <span class="capitulo">13</span>
    <span class="versiculo"><sup>1</sup> In die autem illo lectum est in volumine Moysi, audiente populo, et inventum est scriptum in eo quod non debeant introire Ammonites et Moabites in ecclesiam Dei usque in aeternum,</span>
    <span class="versiculo"><sup>2</sup> eo quod non occurrerint filiis Israel cum pane et aqua et conduxerint adversum eos Balaam ad maledicendum eis, et convertit Deus noster maledictionem in benedictionem.</span>
    <span class="versiculo"><sup>3</sup> Factum est autem, cum audissent legem, separaverunt omnem promiscuum ab Israel.</span>
    <span class="versiculo"><sup>4</sup> Ante hoc autem erat Eliasib sacerdos, qui fuerat praepositus in gazophylacio domus Dei nostri et proximus Thobiae;</span>
    <span class="versiculo"><sup>5</sup> fecerat ei gazophylacium grande, ubi antea reponebant munera et tus et vasa et decimam frumenti, vini et olei, partes Levitarum et cantorum et ianitorum et tributa sacerdotum.</span>
    <span class="versiculo"><sup>6</sup> In omnibus autem his non fui in Ierusalem, quia anno tricesimo secundo Artaxerxis regis Babylonis veni ad regem et in fine dierum rogavi, ut abirem a rege,</span>
    <span class="versiculo"><sup>7</sup> et veni in Ierusalem. Et intellexi malum, quod fecerat Eliasib Thobiae: fecerat enim ei thesaurum in vestibulis domus Dei.</span>
    <span class="versiculo"><sup>8</sup> Et malum mihi visum est valde, et proieci vasa domus Thobiae foras de gazophylacio;</span>
    <span class="versiculo"><sup>9</sup> praecepique, et emundaverunt gazophylacia, et rettuli ibi vasa domus Dei, oblationem et tus.</span>
    <span class="versiculo"><sup>10</sup> Et cognovi quod partes Levitarum non fuissent datae, et fugisset unusquisque in campum suum de Levitis et cantoribus, qui ministrabant.</span>
    <span class="versiculo"><sup>11</sup> Et egi causam adversus magistratus et dixi: &#x201c; Quare dereliquimus domum Dei? &#x201d;. Et congregavi eos et feci stare in stationibus suis.</span>
    <span class="versiculo"><sup>12</sup> Et omnis Iuda apportabat decimam frumenti, vini et olei in horrea.</span>
    <span class="versiculo"><sup>13</sup> Et constitui super horrea Selemiam sacerdotem et Sadoc scribam et Phadaiam de Levitis et iuxta eos Hanan filium Zacchur, filium Matthaniae, quoniam fideles comprobati sunt; et ipsi curam habebant distribuendi partes fratribus suis.</span>
    <span class="versiculo"><sup>14</sup> Memento mei, Deus meus, pro hoc; et ne deleas opera mea bona, quae feci in domo Dei mei et in ministeriis eius!</span>
    <span class="versiculo"><sup>15</sup> In diebus illis vidi in Iuda calcantes torcularia in sabbato, portantes acervos et onerantes super asinos vinum et uvas et ficus et omne onus et inferentes in Ierusalem die sabbati; et contestatus sum, quando vendebant cibaria.</span>
    <span class="versiculo"><sup>16</sup> Et ibi Tyrii habitaverunt in ea inferentes pisces et omnia venalia et vendebant in sabbatis filiis Iudae in Ierusalem.</span>
    <span class="versiculo"><sup>17</sup> Et obiurgavi optimates Iudae et dixi eis: &#x201c; Quae est haec res mala, quam vos facitis, et profanatis diem sabbati?</span>
    <span class="versiculo"><sup>18</sup> Numquid non haec fecerunt patres nostri, et adduxit Deus noster super nos omne malum hoc et super civitatem hanc? Et vos additis iracundiam super Israel profanando sabbatum! &#x201d;.</span>
    <span class="versiculo"><sup>19</sup> Factum est autem, cum obscuratae essent portae Ierusalem ante diem sabbati, dixi, et clauserunt ianuas; et praecepi, ut non aperirent eas usque post sabbatum. Et de pueris meis constitui super portas, ut nullus inferret onus in die sabbati.</span>
    <span class="versiculo"><sup>20</sup> Et manserunt negotiatores et vendentes universa venalia foris Ierusalem semel et bis.</span>
    <span class="versiculo"><sup>21</sup> Et contestatus sum eos et dixi eis: &#x201c; Quare manetis ex adverso muri? Si iterum hoc feceritis, manum mittam in vos &#x201d;. Itaque ex tempore illo non venerunt in sabbato.</span>
    <span class="versiculo"><sup>22</sup> Dixi quoque Levitis, ut mundarentur et venirent ad custodiendas portas et sanctificandam diem sabbati.
Et pro hoc ergo memento mei, Deus meus, et parce mihi secundum multitudinem miserationum tuarum!</span>
    <span class="versiculo"><sup>23</sup> Sed et in diebus illis vidi Iudaeos, qui duxerant uxores Azotidas, Ammonitidas et Moabitidas.</span>
    <span class="versiculo"><sup>24</sup> Et filii eorum ex media parte loquebantur Azotice et nesciebant loqui Iudaice vel loquebantur iuxta linguam unius vel alterius populi.</span>
    <span class="versiculo"><sup>25</sup> Et obiurgavi eos et maledixi et cecidi quosdam ex eis et decalvavi eos; et adiuravi in Deo, ut non darent filias suas filiis eorum et non acciperent de filiabus eorum filiis suis et sibimetipsis dicens:</span>
    <span class="versiculo"><sup>26</sup> &#x201c; Numquid non in huiuscemodi re peccavit Salomon rex Israel? Et certe in gentibus multis non erat rex similis ei, et dilectus Deo suo erat, et posuit eum Deus regem super omnem Israel; et ipsum ergo duxerunt ad peccatum mulieres alienigenae.</span>
    <span class="versiculo"><sup>27</sup> Numquid et vobis obsequentes faciemus omne malum grande hoc, ut praevaricemur in Deo nostro et ducamus uxores peregrinas? &#x201d;.</span>
    <span class="versiculo"><sup>28</sup> Unus autem de filiis Ioiada filii Eliasib sacerdotis magni gener erat Sanaballat Horonites, quem fugavi a me.</span>
    <span class="versiculo"><sup>29</sup> Recordare, Domine Deus meus, adversum eos, qui polluunt sacerdotium et pactum sacerdotale et leviticum!</span>
    <span class="versiculo"><sup>30</sup> Igitur mundavi eos ab omnibus alienigenis et constitui ordines pro sacerdotibus et Levitis, unumquemque in ministerio suo,</span>
    <span class="versiculo"><sup>31</sup> et pro oblatione lignorum in temporibus constitutis et pro primitiis. Memento mei, Deus meus, in bonum.</span>
</div>
