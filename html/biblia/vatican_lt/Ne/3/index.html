<div>
	<span class="capitulo">3</span>
	<span class="versiculo"><sup>1</sup> Et surrexit Eliasib sacerdos magnus et fratres eius sacerdotes et aedificaverunt portam Gregis; contignaverunt eam et statuerunt valvas eius et usque ad turrim Meah et turrim Hananeel.</span>
	<span class="versiculo"><sup>2</sup> Et iuxta eos aedificaverunt viri Iericho, et iuxta eos aedificavit Zacchur filius Imri.</span>
	<span class="versiculo"><sup>3</sup> Portam autem Piscium aedificaverunt filii Asnaa; ipsi contignaverunt eam et statuerunt valvas eius et seras et vectes.</span>
	<span class="versiculo"><sup>4</sup> Et iuxta eos restauravit Meremoth filius Uriae filii Accos, et iuxta eum restauravit Mosollam filius Barachiae filii Mesezabel, et iuxta eum restauravit Sadoc filius Baana,</span>
	<span class="versiculo"><sup>5</sup> et iuxta eum restauraverunt Thecueni; optimates autem eorum non supposuerunt colla sua in opere Domini sui.</span>
	<span class="versiculo"><sup>6</sup> Et portam Veterem restauraverunt Ioiada filius Phasea et Mosollam filius Besodia; ipsi contignaverunt eam et statuerunt valvas eius et seras et vectes.</span>
	<span class="versiculo"><sup>7</sup> Et iuxta eos restauraverunt Meltias Gabaonites et Iadon Meronathites, viri de Gabaon et Maspha, qui erant ad solium ducis, qui erat in regione trans flumen;</span>
	<span class="versiculo"><sup>8</sup> et iuxta eos restauravit Oziel filius Araia de aurificibus, et iuxta eum restauravit Hananias de pigmentariis et firmaverunt Ierusalem usque ad murum latiorem.</span>
	<span class="versiculo"><sup>9</sup> Et iuxta eum restauravit Raphaia filius Hur, princeps dimidiae partis vici Ierusalem;</span>
	<span class="versiculo"><sup>10</sup> et iuxta eum restauravit Iedaia filius Haromaph contra domum suam, et iuxta eum restauravit Hattus filius Hasabneia.</span>
	<span class="versiculo"><sup>11</sup> Alteram partem restauravit Melchias filius Harim et Hassub filius Phahathmoab usque ad turrim Furnorum.</span>
	<span class="versiculo"><sup>12</sup> Et iuxta eos restauravit Sellum filius Alohes, princeps mediae partis vici Ierusalem, ipse et filiae eius.</span>
	<span class="versiculo"><sup>13</sup> Portam Vallis restauravit Hanun et habitatores Zanoa; ipsi aedificaverunt eam et statuerunt valvas eius et seras et vectes et mille cubitos in muro usque ad portam Sterquilinii.</span>
	<span class="versiculo"><sup>14</sup> Et portam Sterquilinii restauravit Melchias filius Rechab, princeps vici Bethcharem; ipse aedificavit eam et statuit valvas eius et seras et vectes.</span>
	<span class="versiculo"><sup>15</sup> Et portam Fontis restauravit Sellum filius Cholhoza princeps pagi Maspha; ipse aedificavit eam et texit et statuit valvas eius et seras et vectes et murum piscinae Siloae iuxta hortum regis et usque ad gradus, qui descendunt de civitate David.</span>
	<span class="versiculo"><sup>16</sup> Post eum restauravit Nehemias filius Azboc princeps dimidiae partis vici Bethsur usque contra sepulcra David et usque ad piscinam, quae repleta est, et usque ad domum Fortium.</span>
	<span class="versiculo"><sup>17</sup> Post eum restauraverunt Levitae, Rehum filius Bani; iuxta eum restauravit Hasabias princeps dimidiae partis vici Ceilae pro vico suo;</span>
	<span class="versiculo"><sup>18</sup> post eum aedificaverunt fratres eorum Bavai filius Henadad princeps dimidiae partis vici Ceilae.</span>
	<span class="versiculo"><sup>19</sup> Et restauravit iuxta eum Ezer filius Iesua princeps Maspha mensuram alteram contra ascensum armentarii in angulo.</span>
	<span class="versiculo"><sup>20</sup> Post eum restauravit Baruch filius Zachai mensuram alteram ab angulo usque ad portam domus Eliasib sacerdotis magni.</span>
	<span class="versiculo"><sup>21</sup> Post eum restauravit Meremoth filius Uriae filii Aecos mensuram secundam a porta domus Eliasib usque ad extremitatem domus Eliasib.</span>
	<span class="versiculo"><sup>22</sup> Et post eum restauraverunt sacerdotes viri de campestribus.</span>
	<span class="versiculo"><sup>23</sup> Post eos restauravit Beniamin et Hassub contra domum suam; post eos restauravit Azarias filius Maasiae filii Ananiae iuxta domum suam.</span>
	<span class="versiculo"><sup>24</sup> Post eum restauravit Bennui filius Henadad mensuram alteram a domo Azariae usque ad angulum et flexuram.</span>
	<span class="versiculo"><sup>25</sup> Phalel filius Ozi contra angulum turris, quae eminet de domo regis excelsa in atrio carceris; post eum Phadaia filius Pharos restauravit</span>
	<span class="versiculo"><sup>26</sup> usque contra portam Aquarum ad orientem et turrim, quae prominebat.</span>
	<span class="versiculo"><sup>27</sup> Post eum restauraverunt Thecueni mensuram alteram a regione contra magnam turrim eminentem usque ad murum templi.</span>
	<span class="versiculo"><sup>28</sup> Sursum autem a porta Equorum restauraverunt sacerdotes, unusquisque contra domum suam.</span>
	<span class="versiculo"><sup>29</sup> Post eos restauravit Sadoc filius Emmer contra domum suam; et post eum restauravit Semeia filius Secheniae custos portae orientalis.</span>
	<span class="versiculo"><sup>30</sup> Post eum restauravit Hanania filius Selemiae et Hanun filius Seleph sextus mensuram alteram. Post eum restauravit Mosollam filius Barachiae contra cellam suam.</span>
	<span class="versiculo"><sup>31</sup> Post eum restauravit Melchias de aurificibus usque ad domum oblatorum et mercatorum, contra portam Iudicialem, et usque ad cenaculum anguli;</span>
	<span class="versiculo"><sup>32</sup> et inter cenaculum anguli et portam Gregis restauraverunt aurifices et negotiatores.</span>
	<span class="versiculo"><sup>33</sup> Factum est autem, cum audisset Sanaballat quod aedificaremus murum, iratus est et indignatus est nimis et subsannavit Iudaeos</span>
	<span class="versiculo"><sup>34</sup> et dixit coram fratribus suis et optimatibus Samariae: &#x201c; Quid Iudaei faciunt imbecilles? Num hoc conceditur eis? Num, quia sacrificant, complebunt in una die? Numquid vivificare poterunt lapides de acervis pulveris, qui combusti sunt? &#x201d;.</span>
	<span class="versiculo"><sup>35</sup> Sed et Thobias Ammanites, qui erat ad latus eius, ait: &#x201c; Sine aedificare; si ascenderit vulpes, diruet murum eorum lapideum &#x201d;.</span>
	<span class="versiculo"><sup>36</sup> Audi, Deus noster, quia facti sumus irrisio! Converte contumeliam eorum super caput eorum et da eos in irrisionem in terra captivitatis!</span>
	<span class="versiculo"><sup>37</sup> Ne operias iniquitatem eorum, et peccatum eorum coram facie tua non deleatur, quia offenderunt te coram aedificantibus.</span>
	<span class="versiculo"><sup>38</sup> Itaque aedificavimus murum, et compositus est totus murus usque ad partem dimidiam, et populus dabat cor suum, ut operaretur.</span>
</div>
