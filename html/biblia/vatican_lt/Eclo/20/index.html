<div>
	<span class="capitulo">20</span>
	<span class="versiculo"><sup>1</sup> Quam bonum est arguere quam irasci,
et confitentem in oratione non prohibere!</span>
	<span class="versiculo"><sup>2</sup> Concupiscentia spadonis devirginans iuvenculam:</span>
	<span class="versiculo"><sup>3</sup> sic qui facit per vim iudicium iniquum.</span>
	<span class="versiculo"><sup>4</sup> Quam bonum est correptum manifestare paenitentiam!
Sic enim effugies voluntarium peccatum.</span>
	<span class="versiculo"><sup>5</sup> Est tacens, qui invenitur sapiens,
et est odibilis, quia procax est ad loquendum.</span>
	<span class="versiculo"><sup>6</sup> Est tacens non habens responsum,
et est tacens sciens tempus aptum.</span>
	<span class="versiculo"><sup>7</sup> Homo sapiens tacebit usque ad tempus,
lascivus autem et imprudens non servabunt tempus.</span>
	<span class="versiculo"><sup>8</sup> Qui multis utitur verbis, exsecrabitur;
et, qui potestatem sibi assumit iniuste, odietur.</span>
	<span class="versiculo"><sup>9</sup> Est processus in malis viro indisciplinato,
et est inventio in detrimentum.</span>
	<span class="versiculo"><sup>10</sup> Est datum, quod non est utile,
et est datum, cuius retributio duplex.</span>
	<span class="versiculo"><sup>11</sup> Est propter gloriam minoratio,
et est qui ab humilitate levat caput.</span>
	<span class="versiculo"><sup>12</sup> Est qui multa redimat modico pretio
et restituens ea in septuplum.</span>
	<span class="versiculo"><sup>13</sup> Sapiens in verbis seipsum amabilem facit,
gratiae autem fatuorum effundentur.</span>
	<span class="versiculo"><sup>14</sup> Datum insipientis non erit utile tibi,
oculi enim illius septemplices sunt:</span>
	<span class="versiculo"><sup>15</sup> exigua dabit et multa improperabit,
et apertio oris illius quasi clamantis.</span>
	<span class="versiculo"><sup>16</sup> Hodie feneratur quis et cras expetit:
odibilis est homo huiusmodi.</span>
	<span class="versiculo"><sup>17</sup> Fatuus dicit: &#x201c; Non est mihi amicus,
et non est gratia bonis meis &#x201d;.</span>
	<span class="versiculo"><sup>18</sup> Qui enim edunt panem illius, falsae linguae sunt.
Quoties et quanti irridebunt eum!</span>
	<span class="versiculo"><sup>19</sup> Neque enim, quod habendum erat, directo sensu distribuit,
similiter et, quod non erat habendum, est indifferens ei.</span>
	<span class="versiculo"><sup>20</sup> Melius lapsus in pavimento quam lapsus linguae:
sic casus malorum festinanter veniet.</span>
	<span class="versiculo"><sup>21</sup> Homo acharis quasi fabula importuna;
in ore indisciplinatorum assidua erit.</span>
	<span class="versiculo"><sup>22</sup> Ex ore fatui reprobabitur parabola,
non enim dicit illam in tempore suo.</span>
	<span class="versiculo"><sup>23</sup> Est qui vetatur peccare prae inopia, et in requie sua non stimulabitur.</span>
	<span class="versiculo"><sup>24</sup> Est qui perdit animam suam prae confusione,
et ab imprudenti persona perdet eam;
personae autem acceptione perdet se.</span>
	<span class="versiculo"><sup>25</sup> Est qui prae confusione promittit amico,
et lucratus est eum inimicum gratis.</span>
	<span class="versiculo"><sup>26</sup> Opprobrium nequam in homine mendacium,
et in ore indisciplinatorum assidue erit.</span>
	<span class="versiculo"><sup>27</sup> Potior fur quam assiduitas viri mendacis;
perditionem autem ambo hereditabunt.</span>
	<span class="versiculo"><sup>28</sup> Mos hominis mendacis est sine honore,
et confusio illius cum ipso sine intermissione.</span>
	<span class="versiculo"><sup>29</sup> Verbum parabolarum.
Sapiens in verbis producet seipsum,
et homo prudens placebit magnatis.</span>
	<span class="versiculo"><sup>30</sup> Qui operatur terram suam, inaltabit acervum frugum,
et, qui operatur iustitiam, ipse exaltabitur;
qui vero placet magnatis, effugiet iniquitatem.</span>
	<span class="versiculo"><sup>31</sup> Xenia et dona excaecant oculos iudicum
et quasi camus in ore avertunt correptiones eorum.</span>
	<span class="versiculo"><sup>32</sup> Sapientia absconsa et thesaurus invisus,
quae utilitas in utrisque?</span>
	<span class="versiculo"><sup>33</sup> Melior est, qui celat insipientiam suam,
quam homo, qui abscondit sapientiam suam.</span>
</div>
