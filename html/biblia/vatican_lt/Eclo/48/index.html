<div>
	<span class="capitulo">48</span>
	<span class="versiculo"><sup>1</sup> Et surrexit Elias propheta quasi ignis,
et verbum ipsius quasi facula ardebat.</span>
	<span class="versiculo"><sup>2</sup> Qui induxit in illos famem
et zelo suo paucos fecit eos.</span>
	<span class="versiculo"><sup>3</sup> Verbo Domini continuit caelum
et deiecit de caelo ignem ter.</span>
	<span class="versiculo"><sup>4</sup> Quam amplificatus es, Elias, in mirabilibus tuis!
Et quis potest similiter gloriari tibi?</span>
	<span class="versiculo"><sup>5</sup> Qui suscitasti mortuum de sorte mortis
ab inferis in verbo Domini.</span>
	<span class="versiculo"><sup>6</sup> Qui deiecisti reges ad perniciem
et gloriosos de lecto suo
et confregisti facile potentiam ipsorum;</span>
	<span class="versiculo"><sup>7</sup> qui audis in Sinai indicium
et in Horeb iudicia vindictae.</span>
	<span class="versiculo"><sup>8</sup> Qui ungis reges ad retributionem
et prophetas facis successores post te;</span>
	<span class="versiculo"><sup>9</sup> qui receptus es in turbine ignis
et in curru equorum igneorum;</span>
	<span class="versiculo"><sup>10</sup> qui scriptus es paratus in tempora
lenire iracundiam Domini ante furorem,
convertere cor patris ad filium
et restituere tribus Iacob.</span>
	<span class="versiculo"><sup>11</sup> Beati sunt, qui te viderunt
et in amicitia tua dormierunt!</span>
	<span class="versiculo"><sup>12</sup> Nam et nos vita quidem vivemus,
post mortem autem non erit tale nomen nostrum.</span>
	<span class="versiculo"><sup>13</sup> Elias quidem in turbine tectus est,
et in Eliseo completus est spiritus eius.
In diebus suis non pertimuit principem,
et potentia nemo vicit illum;</span>
	<span class="versiculo"><sup>14</sup> nec superavit illum verbum aliquod,
et mortuum prophetavit corpus eius.</span>
	<span class="versiculo"><sup>15</sup> In vita sua fecit monstra
et in morte mirabilia operatus est.</span>
	<span class="versiculo"><sup>16</sup> In omnibus istis non paenituit populum,
et non recesserunt a peccatis suis,
usque dum eiecti sunt de terra sua
et dispersi sunt in omnem terram;</span>
	<span class="versiculo"><sup>17</sup> et relicta est gens perpauca,
et princeps in domo David.</span>
	<span class="versiculo"><sup>18</sup> Quidam ipsorum fecerunt, quod placeret Deo;
alii autem multiplicaverunt peccata.</span>
	<span class="versiculo"><sup>19</sup> Ezechias munivit civitatem suam
et induxit in medium ipsius aquam et fodit ferro rupem
et aedificavit ad aquam puteum.</span>
	<span class="versiculo"><sup>20</sup> In diebus ipsius ascendit Sennacherib
et misit Rabsacen et discessit,
et sustulit manum suam in Sion
et superbus factus est in exaltatione sua.</span>
	<span class="versiculo"><sup>21</sup> Tunc mota sunt corda et manus ipsorum,
et doluerunt quasi parturientes mulieres</span>
	<span class="versiculo"><sup>22</sup> et invocaverunt Dominum misericordem
et expandentes manus suas extulerunt ad eum,
et Sanctus audivit cito vocem ipsorum.</span>
	<span class="versiculo"><sup>23</sup> Non est commemoratus peccatorum illorum
neque dedit illos inimicis suis,
sed purgavit eos in manu Isaiae sancti prophetae;</span>
	<span class="versiculo"><sup>24</sup> percussit castra Assyriorum
et contrivit illos angelus eius.</span>
	<span class="versiculo"><sup>25</sup> Nam fecit Ezechias quod placuit Deo
et fortiter ivit in via David patris sui,
quam mandavit illi Isaias propheta, magnus et fidelis in visione sua.</span>
	<span class="versiculo"><sup>26</sup> In diebus ipsius retro rediit sol,
et addidit regi vitam.</span>
	<span class="versiculo"><sup>27</sup> Spiritu magno vidit ultima
et consolatus est lugentes in Sion;
usque in sempiternum ostendit futura</span>
	<span class="versiculo"><sup>28</sup> et abscondita, antequam evenirent.</span>
</div>
