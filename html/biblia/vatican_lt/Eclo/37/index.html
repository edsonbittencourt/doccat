<div>
	<span class="capitulo">37</span>
	<span class="versiculo"><sup>1</sup> Omnis amicus dicet: &#x201c; Et ego amicitiam copulavi! &#x201d;;
sed est amicus solo nomine amicus.
Nonne tristitia appropinquans usque ad mortem:</span>
	<span class="versiculo"><sup>2</sup> sodalis et amicus ad inimicitiam conversus?</span>
	<span class="versiculo"><sup>3</sup> O praesumptio nequissima, unde creata es
cooperire aridam malitia et dolositate illius?</span>
	<span class="versiculo"><sup>4</sup> Sodalis amico coniucundatur in oblectationibus
et in tempore tribulationis adversarius erit;</span>
	<span class="versiculo"><sup>5</sup> sodalis amico condolet causa ventris
et contra hostem accipiet scutum.</span>
	<span class="versiculo"><sup>6</sup> Non obliviscaris amici tui in animo tuo
et non immemor sis illius in opibus tuis.</span>
	<span class="versiculo"><sup>7</sup> Noli consiliari cum eo, qui tibi insidiatur,
et a zelantibus te absconde consilium.</span>
	<span class="versiculo"><sup>8</sup> Omnis consiliarius prodit consilium,
sed est consiliarius pro semetipso.</span>
	<span class="versiculo"><sup>9</sup> A consiliario serva animam tuam
et prius scito quae sit illius necessitas
&shy; et ipse enim animo suo cogitabit &shy;</span>
	<span class="versiculo"><sup>10</sup> ne forte mittat super te sortem
et dicat tibi:</span>
	<span class="versiculo"><sup>11</sup> &#x201c; Bona est via tua &#x201d;
et stet e contrario videre quid tibi eveniat.</span>
	<span class="versiculo"><sup>12</sup> Noli consiliari cum invido
et a zelante te consilium absconde;
nec cum muliere de ea, quae ei aemulatur,
cum timido de bello,
cum negotiatore de traiecticio,
cum emptore de venditione,
cum viro livido de gratiis agendis,</span>
	<span class="versiculo"><sup>13</sup> cum impio de pietate,
cum inhonesto de honestate,
cum operario otioso de omni opere,</span>
	<span class="versiculo"><sup>14</sup> cum mercennario annuali de consummatione anni,
cum servo pigro de multa operatione:
non attendas his in omni consilio.</span>
	<span class="versiculo"><sup>15</sup> Sed cum viro timorato assiduus esto,
quemcumque cognoveris observantem mandata,</span>
	<span class="versiculo"><sup>16</sup> cuius anima est secundum animam tuam,
et qui, cum titubaveris in tenebris, condolebit tibi.</span>
	<span class="versiculo"><sup>17</sup> Et consilium cordis statue tecum;
non est enim tibi aliud fidelius illo.</span>
	<span class="versiculo"><sup>18</sup> Anima viri enuntiat aliquando vera
quam septem circumspectores sedentes in excelso ad speculandum.</span>
	<span class="versiculo"><sup>19</sup> Et in his omnibus deprecare Altissimum,
ut dirigat in veritate viam tuam.</span>
	<span class="versiculo"><sup>20</sup> Ante omnia opera verbum verax praecedat te,
et ante omnem actum consilium stabile.</span>
	<span class="versiculo"><sup>21</sup> Radix consiliorum cor,
ex quo partes quattuor oriuntur:
bonum et malum, vita et mors;
et dominatrix illorum est assidua lingua.</span>
	<span class="versiculo"><sup>22</sup> Est vir peritus multorum eruditor
et animae suae inutilis est.</span>
	<span class="versiculo"><sup>23</sup> Est qui sophistice loquitur et odibilis est;
in omni cibo voluptatis defraudabitur.</span>
	<span class="versiculo"><sup>24</sup> Non est illi data a Domino gratia:
omni enim sapientia defraudatus est.</span>
	<span class="versiculo"><sup>25</sup> Est sapiens animae suae sapiens,
et fructus sensus illius super corpus suum.</span>
	<span class="versiculo"><sup>26</sup> Vir sapiens plebem suam erudit,
et fructus sensus illius fideles sunt.</span>
	<span class="versiculo"><sup>27</sup> Vir sapiens implebitur benedictionibus,
et omnes videntes illum beatum dicent.</span>
	<span class="versiculo"><sup>28</sup> Vita viri in numero dierum;
dies autem Israel innumerabiles sunt.</span>
	<span class="versiculo"><sup>29</sup> Sapiens in populo hereditabit honorem,
et nomen illius erit vivens in aeternum.</span>
	<span class="versiculo"><sup>30</sup> Fili, in vita tua tenta animam tuam
et vide si quid obnoxium ei est: non des illi.</span>
	<span class="versiculo"><sup>31</sup> Non enim omnia omnibus expediunt,
et non omni animae omne genus placet.</span>
	<span class="versiculo"><sup>32</sup> Noli avidus esse in omni epulatione
et non te effundas super omnem escam.</span>
	<span class="versiculo"><sup>33</sup> In multis enim escis erit infirmitas,
et aviditas appropinquabit usque ad choleram.</span>
	<span class="versiculo"><sup>34</sup> Propter crapulam multi obierunt;
qui autem abstinens est, adiciet vitam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
