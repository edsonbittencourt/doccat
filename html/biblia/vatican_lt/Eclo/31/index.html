<div>
	<span class="capitulo">31</span>
	<span class="versiculo"><sup>1</sup> Vigilia divitis tabefacit carnes,
et cogitatus illius aufert somnum;</span>
	<span class="versiculo"><sup>2</sup> cogitatus victus avertit somnum,
et infirmitas gravis a somno excitat.</span>
	<span class="versiculo"><sup>3</sup> Laboravit dives in congregatione substantiae
et, si requiescit, replebitur deliciis suis;</span>
	<span class="versiculo"><sup>4</sup> laboravit pauper in penuria victus
et, si requiescit, inops fit.</span>
	<span class="versiculo"><sup>5</sup> Qui aurum diligit, non iustificabitur,
et, qui insequitur lucrum, in eo oberrabit.</span>
	<span class="versiculo"><sup>6</sup> Multi dati sunt in ruinam auri gratia,
et facta est in facie ipsorum perditio illorum.</span>
	<span class="versiculo"><sup>7</sup> Lignum offensionis est aurum sacrificantium;
vae illis, qui sectantur illud:
et omnis imprudens capietur in illo.</span>
	<span class="versiculo"><sup>8</sup> Beatus dives, qui inventus est sine macula
et qui post aurum non abiit
nec speravit in pecunia et thesauris.</span>
	<span class="versiculo"><sup>9</sup> Quis est hic, et laudabimus eum?
Fecit enim mirabilia in populo suo.</span>
	<span class="versiculo"><sup>10</sup> Quis probatus est in illo et perfectus est?
Erit illi gloria aeterna.
Quis potuit transgredi et non est transgressus,
facere mala et non fecit?</span>
	<span class="versiculo"><sup>11</sup> Ideo stabilita sunt bona illius in Domino,
et eleemosynas illius enarrabit omnis ecclesia sanctorum.</span>
	<span class="versiculo"><sup>12</sup> De continentia.
Supra mensam magnam sedisti?
Non aperias super illam faucem tuam prior.</span>
	<span class="versiculo"><sup>13</sup> Non dicas: &#x201c;Multa sunt, quae super illam sunt!&#x201d;.</span>
	<span class="versiculo"><sup>14</sup> Memento quoniam malum est oculus nequam;
oculum nequam odit Deus.</span>
	<span class="versiculo"><sup>15</sup> Nequius oculo quid creatum est?
Ideo ab omni facie lacrimatur.</span>
	<span class="versiculo"><sup>16</sup> Quocumque aspexerit, ne extendas manum tuam prior
et invidia contaminatus erubescas;</span>
	<span class="versiculo"><sup>17</sup> nec comprimaris cum eo in catino.</span>
	<span class="versiculo"><sup>18</sup> Intellege, quae sunt proximi tui, ex teipso
et de omni verbo cogita;</span>
	<span class="versiculo"><sup>19</sup> utere quasi homo frugi his, quae tibi apponuntur,
ne, cum manducas multum, odio habearis.</span>
	<span class="versiculo"><sup>20</sup> Cessa prior disciplinae causa
et noli nimius esse, ne forte offendas.</span>
	<span class="versiculo"><sup>21</sup> Et, si in medio multorum sedisti,
prior illis ne extendas manum tuam nec prior poscas bibere.</span>
	<span class="versiculo"><sup>22</sup> Quam sufficiens est homini erudito vinum exiguum!
Et in dormiendo non laborabis ab illo et non senties dolorem.</span>
	<span class="versiculo"><sup>23</sup> Vigilia, cholera et tortura ventris viro infrunito;</span>
	<span class="versiculo"><sup>24</sup> somnus sanitatis in homine parco:
dormiet usque mane, et anima illius cum ipso delectabitur.</span>
	<span class="versiculo"><sup>25</sup> Et, si coactus fueris in edendo multum,
surge e medio, evome, et refrigerabit te,
et non adduces corpori tuo infirmitatem.</span>
	<span class="versiculo"><sup>26</sup> Audi me, fili, et ne spernas me
et in novissimo invenies verba mea.</span>
	<span class="versiculo"><sup>27</sup> In omnibus operibus tuis esto modestus,
et omnis infirmitas non occurret tibi.</span>
	<span class="versiculo"><sup>28</sup> Splendidum in panibus benedicent labia multorum,
et testimonium bonitatis illius fidele;</span>
	<span class="versiculo"><sup>29</sup> nequissimo in pane murmurabit civitas,
et testimonium nequitiae illius verum est.</span>
	<span class="versiculo"><sup>30</sup> In vino noli provocare;
multos enim exterminavit vinum.</span>
	<span class="versiculo"><sup>31</sup> Fornax probat aciem ferri in intinctione:
sic vinum in lite corda superborum.</span>
	<span class="versiculo"><sup>32</sup> Quasi vita hominibus vinum,
si bibas illud moderate.</span>
	<span class="versiculo"><sup>33</sup> Quae est vita ei, qui minuitur vino?</span>
	<span class="versiculo"><sup>34</sup> Quid defraudat vitam? Mors.</span>
	<span class="versiculo"><sup>35</sup> Vinum in iucunditatem creatum est
et non in ebrietatem, ab initio.</span>
	<span class="versiculo"><sup>36</sup> Exsultatio animae et gaudium et voluptas cordis
vinum moderate potatum in tempore;</span>
	<span class="versiculo"><sup>37</sup> sanitas est animae et corpori sobrius potus.</span>
	<span class="versiculo"><sup>38</sup> Vinum multum potatum irritationem
et iram et ruinas multas facit.</span>
	<span class="versiculo"><sup>39</sup> Amaritudo animae vinum multum potatum
in irritatione et ruina.</span>
	<span class="versiculo"><sup>40</sup> Ebrietas multiplicat animositatem imprudentis in offensionem,
minorans virtutem et faciens vulnera.</span>
	<span class="versiculo"><sup>41</sup> In convivio vini non arguas proximum
et non despicias eum in iucunditate illius;</span>
	<span class="versiculo"><sup>42</sup> verba improperii non dicas illi
et non premas illum in repetendo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
