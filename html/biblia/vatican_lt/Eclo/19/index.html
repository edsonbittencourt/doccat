<div>
	<span class="capitulo">19</span>
	<span class="versiculo"><sup>1</sup> Operarius ebriosus non locupletabitur;
et, qui spernit modica, paulatim decidet.</span>
	<span class="versiculo"><sup>2</sup> Vinum et mulieres apostatare faciunt sensatos;
et, qui se iungit fornicariis, peribit:
putredo et vermes hereditabunt illum.</span>
	<span class="versiculo"><sup>3</sup> Anima audax perdet dominum suum;
et tolletur de numero anima eius,
et extolletur in exemplum maius.</span>
	<span class="versiculo"><sup>4</sup> Qui credit cito, levis corde est et minorabitur;
et, qui delinquit in animam suam, quis innoxium faciet?</span>
	<span class="versiculo"><sup>5</sup> Qui gaudet iniquitate, denotabitur,
et, qui odit correptionem, minuetur vita,
et, qui odit loquacitatem, exstinguit malitiam.</span>
	<span class="versiculo"><sup>(6)</sup> </span>
	<span class="versiculo"><sup>7</sup> Ne umquam iteres verbum nequam et durum
et prorsus non minoraberis.</span>
	<span class="versiculo"><sup>8</sup> De amico et inimico noli narrare
et, si notum est tibi delictum, noli denudare:</span>
	<span class="versiculo"><sup>9</sup> audiet enim te et cavebit te
et quasi defendens peccatum odiet te.</span>
	<span class="versiculo"><sup>10</sup> Audisti verbum adversus proximum tuum?
Commoriatur in te fidens quoniam non te dirumpet.</span>
	<span class="versiculo"><sup>11</sup> A facie verbi parturiet fatuus
tamquam parturiens a facie infantis;</span>
	<span class="versiculo"><sup>12</sup> sagitta infixa femori carnis,
sic verbum in corde stulti.</span>
	<span class="versiculo"><sup>13</sup> Corripe amicum, ne forte fecerit malum et ipse dicat: &#x201c; Non feci &#x201d;;
aut, si fecerit, ne iterum addat facere.</span>
	<span class="versiculo"><sup>14</sup> Corripe proximum, ne forte dixerit
et, si dixerit, ne forte iteret.</span>
	<span class="versiculo"><sup>15</sup> Corripe amicum, saepe enim fit criminatio,</span>
	<span class="versiculo"><sup>16</sup> et non omni verbo credas.
Est qui labitur lingua sed non ex animo;</span>
	<span class="versiculo"><sup>17</sup> quis est enim qui non deliquerit in lingua sua?
Corripe proximum, antequam commineris,</span>
	<span class="versiculo"><sup>18</sup> et da locum legi Altissimi.
Quia omnis sapientia timor Dei et in illa timere Deum,
et in omni sapientia dispositio legis.</span>
	<span class="versiculo"><sup>19</sup> Et non est sapientia nequitiae scientia,
et non est consilium peccatorum prudentia.</span>
	<span class="versiculo"><sup>20</sup> Est astutia et ipsa exsecratio,
et est insipiens, qui minuitur sapientia.</span>
	<span class="versiculo"><sup>21</sup> Melior est homo, qui minuitur sapientia et deficiens sensu in timore,
quam qui abundat sensu et transgreditur legem Altissimi.</span>
	<span class="versiculo"><sup>22</sup> Est solertia certa et ipsa iniqua.</span>
	<span class="versiculo"><sup>23</sup> Et est qui pervertit gratiam, ut proferat iudicium;
est qui videtur oppressus et fractus animo,
et interiora eius plena sunt dolo.</span>
	<span class="versiculo"><sup>24</sup> Et est qui se nimium submittit a multa humilitate;
et est qui inclinat faciem suam
et fingit se non audire:
ubi ignoratus est, praeveniet te.</span>
	<span class="versiculo"><sup>25</sup> Et, si ab imbecillitate virium vetetur peccare,
si invenerit tempus malefaciendi, malefaciet.</span>
	<span class="versiculo"><sup>26</sup> Ex visu cognoscitur vir,
et ab occursu faciei cognoscitur sensatus:</span>
	<span class="versiculo"><sup>27</sup> amictus corporis et risus dentium
et gressus hominis enuntiant de illo.</span>
	<span class="versiculo"><sup>28</sup> Est correptio inopportuna,
et est indicium, quod non probatur esse bonum;
et est tacens, et ipse est prudens.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
