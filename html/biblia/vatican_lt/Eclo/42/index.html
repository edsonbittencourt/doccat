<div>
	<span class="capitulo">42</span>
	<span class="versiculo"><sup>1</sup> et ab iteratione sermonis auditus
et a revelatione sermonis absconditi.
Et eris vere sine confusione
et invenies gratiam in conspectu omnium hominum.
Ne pro his omnibus confundaris,
ne accipias personam, ut delinquas:</span>
	<span class="versiculo"><sup>2</sup> de lege Altissimi et testamento
et de iudicio, iustificans impium,</span>
	<span class="versiculo"><sup>3</sup> de ratione sociorum et viatorum
et de datione hereditatis alienorum,</span>
	<span class="versiculo"><sup>4</sup> de aequalitate staterae et ponderum,
de acquisitione multorum et paucorum,</span>
	<span class="versiculo"><sup>5</sup> de pretio emptionis negotiatorum
et de multa disciplina filiorum
et servo pessimo latus sanguinare.</span>
	<span class="versiculo"><sup>6</sup> Super mulierem nequam bonum est signum;</span>
	<span class="versiculo"><sup>7</sup> ubi manus multae sunt, claude
et, quodcumque trades, numera et appende:
datum vero et acceptum omne describe.</span>
	<span class="versiculo"><sup>8</sup> De disciplina insensati et fatui
et de seniore, qui iudicatur de fornicatione;
et eris eruditus in veritate
et probatus in conspectu omnium vivorum.</span>
	<span class="versiculo"><sup>9</sup> Filia patri est abscondita vigilia,
et sollicitudo eius aufert somnum:
in adulescentia sua, ne forte adulta efficiatur,
viro nuptum locata, ne odibilis fiat;</span>
	<span class="versiculo"><sup>10</sup> ne quando polluatur in virginitate sua
et in paternis suis gravida inveniatur;
ne forte viro desponsata transgrediatur
aut, cum eo commorata, ne sterilis inveniatur.</span>
	<span class="versiculo"><sup>11</sup> Super filiam immodestam confirma custodiam,
ne quando faciat te in opprobrium venire inimicis,
in detractionem in civitate et obiectionem plebis,
et confundat te in multitudine populi.</span>
	<span class="versiculo"><sup>12</sup> Omni homini ne det speciem
et in medio mulierum non commoretur;</span>
	<span class="versiculo"><sup>13</sup> de vestimentis enim procedit tinea,
et a muliere iniquitas mulieris.</span>
	<span class="versiculo"><sup>14</sup> Melior est enim iniquitas viri quam mulier benefaciens,
et mulier confundens in opprobrium.</span>
	<span class="versiculo"><sup>15</sup> Memor ero igitur operum Domini
et, quae vidi, annuntiabo:
in sermonibus Domini opera eius,
et factum est in voluntate sua iudicium.</span>
	<span class="versiculo"><sup>16</sup> Sol illuminans per omnia respexit,
et gloria Domini plenum est opus eius.</span>
	<span class="versiculo"><sup>17</sup> Non valent sancti Domini
enarrare omnia mirabilia eius.
Confirmavit Dominus exercitus suos
stabiliri coram gloria sua.</span>
	<span class="versiculo"><sup>18</sup> Abyssum et cor hominum investigavit
et in astutia eorum excogitavit.</span>
	<span class="versiculo"><sup>19</sup> Cognovit enim Dominus omnem scientiam
et inspexit in signum aevi
annuntians, quae praeterierunt et quae superventura sunt,
et revelans vestigia occultorum.</span>
	<span class="versiculo"><sup>20</sup> Non praeterit illum omnis cogitatus,
et non abscondit se ab eo ullus sermo.</span>
	<span class="versiculo"><sup>21</sup> Magnalia sapientiae suae ordinavit,
unicus est ante saeculum et usque in saeculum;
neque augetur</span>
	<span class="versiculo"><sup>22</sup> neque minuitur
et non eget alicuius consilio.</span>
	<span class="versiculo"><sup>23</sup> Quam desiderabilia omnia opera eius,
et tamquam scintilla spectatu!</span>
	<span class="versiculo"><sup>24</sup> Omnia haec vivunt et manent in saeculum,
et in omni necessitate omnia obaudiunt ei;</span>
	<span class="versiculo"><sup>25</sup> omnia duplicia, unum contra unum,
et non fecit quidquam deficiens.</span>
	<span class="versiculo"><sup>26</sup> Alterum alterius confirmat bonum;
et quis satiabitur videns gloriam eius?</span>
</div>
