<div>
    <span class="capitulo">26</span>
    <span class="versiculo"><sup>1</sup> Mulieris bonae beatus vir:
numerus enim dierum illius duplex.</span>
    <span class="versiculo"><sup>2</sup> Mulier fortis oblectat virum suum
et annos vitae illius in pace implebit.</span>
    <span class="versiculo"><sup>3</sup> Pars bona mulier bona;
in parte timentium Deum dabitur viro pro factis bonis.</span>
    <span class="versiculo"><sup>4</sup> Divitis autem vel pauperis cor bonum;
in omni tempore vultus illorum hilaris.</span>
    <span class="versiculo"><sup>5</sup> A tribus timuit cor meum,
et de quarto facies mea metuit:</span>
    <span class="versiculo"><sup>6</sup> delaturam civitatis et collectionem populi,</span>
    <span class="versiculo"><sup>7</sup> calumniam mendacem, super mortem omnia gravia;</span>
    <span class="versiculo"><sup>8</sup> dolor cordis et luctus mulier zelotypa in mulierem;</span>
    <span class="versiculo"><sup>9</sup> et flagellum linguae omnibus communicans.</span>
    <span class="versiculo"><sup>10</sup> Sicut boum iugum, quod movetur, ita et mulier nequam;
qui tenet illam, quasi qui apprehendat scorpionem.</span>
    <span class="versiculo"><sup>11</sup> Mulier ebriosa ira magna et contumelia,
et turpitudo illius non tegetur.</span>
    <span class="versiculo"><sup>12</sup> Fornicatio mulieris in extollentia oculorum
et in palpebris illius agnoscetur.</span>
    <span class="versiculo"><sup>13</sup> In filia pervicaci firma custodiam,
ne, inventa occasione, utatur sibi.</span>
    <span class="versiculo"><sup>14</sup> Ab omni irreverentia oculorum eius cave
et ne mireris, si te neglexerit.</span>
    <span class="versiculo"><sup>15</sup> Sicut viator sitiens ad fontem os aperiet
et ab omni aqua proxima bibet
et contra omnem palum sedebit
et contra omnem sagittam aperiet pharetram, donec deficiat.</span>
    <span class="versiculo"><sup>16</sup> Gratia mulieris sedulae delectabit virum suum,
et ossa illius impinguabit</span>
    <span class="versiculo"><sup>17</sup> disciplina illius.
Datum Dei est</span>
    <span class="versiculo"><sup>18</sup> mulier sensata et tacita;
non est commutatio eruditae animae.</span>
    <span class="versiculo"><sup>19</sup> Gratia super gratiam mulier sancta et pudorata;</span>
    <span class="versiculo"><sup>20</sup> omnis autem ponderatio non est digna continentis animae.</span>
    <span class="versiculo"><sup>21</sup> Sicut sol oriens mundo in altissimis Dei,
sic mulieris bonae species in ornamentum domus eius.</span>
    <span class="versiculo"><sup>22</sup> Lucerna splendens super candelabrum sanctum,
et species faciei super staturam stabilem;</span>
    <span class="versiculo"><sup>23</sup> columnae aureae super bases argenteas,
et pedes speciosi super plantas stabiles mulieris.</span>
    <span class="versiculo"><sup>24</sup> Fundamenta aeterna supra petram solidam,
et mandata Dei in corde mulieris sanctae.</span>
    <span class="versiculo"><sup>25</sup> In duobus contristatum est cor meum,
et in tertio iracundia mihi advenit:</span>
    <span class="versiculo"><sup>26</sup> vir bellator deficiens per inopiam
et vir sensatus contemptus</span>
    <span class="versiculo"><sup>27</sup> et qui transgreditur a iustitia ad peccatum;
Deus parabit eum ad romphaeam.</span>
    <span class="versiculo"><sup>28</sup> Duae species difficiles et periculosae mihi apparuerunt:
difficile eruitur negotians a neglegentia,
et non iustificabitur caupo a peccatis.</span>
</div>
