<div>
	<span class="capitulo">47</span>
	<span class="versiculo"><sup>1</sup> Post hunc surrexit Nathan
propheta in diebus David.</span>
	<span class="versiculo"><sup>2</sup> Et quasi adeps separatus a sacrificio salutari,
sic David a filiis Israel.</span>
	<span class="versiculo"><sup>3</sup> Cum leonibus lusit quasi cum agnis
et in ursis similiter fecit, sicut in agnis ovium.</span>
	<span class="versiculo"><sup>4</sup> In iuventute sua numquid non occidit gigantem
et abstulit opprobrium de gente?</span>
	<span class="versiculo"><sup>5</sup> In agitando manu fundam
deiecit exsultationem Goliath.</span>
	<span class="versiculo"><sup>6</sup> Nam invocavit Dominum altissimum,
et dedit in dextera eius virtutem
tollere hominem fortem in bello
et exaltare cornu gentis suae.</span>
	<span class="versiculo"><sup>7</sup> Sic de decem milibus glorificaverunt eum
et laudaverunt eum in benedictionibus Domini,
in offerendo illi coronam gloriae.</span>
	<span class="versiculo"><sup>8</sup> Contrivit enim inimicos undique
et humiliavit Philisthim contrarios,
usque in hodiernum diem contrivit cornu ipsorum.</span>
	<span class="versiculo"><sup>9</sup> In omni opere suo dedit confessionem
Sancto et Excelso in verbo gloriae;</span>
	<span class="versiculo"><sup>10</sup> de omni corde suo laudavit Dominum
et dilexit Deum, qui fecit illum.</span>
	<span class="versiculo"><sup>11</sup> Et stare fecit cantores contra altare
et in sono eorum dulces fecit modos.</span>
	<span class="versiculo"><sup>12</sup> Dedit in celebrationibus decus
et ornavit tempora usque ad consummationem anni,
dum laudarent nomen sanctum Domini,
et ante mane resonaret sanctuarium.</span>
	<span class="versiculo"><sup>13</sup> Dominus purgavit peccata ipsius
et exaltavit in aeternum cornu eius et dedit illi testamentum regni
et sedem gloriae in Israel.</span>
	<span class="versiculo"><sup>14</sup> Post ipsum surrexit filius sensatus,
et propter illum habitavit in securitate.</span>
	<span class="versiculo"><sup>15</sup> Salomon imperavit in diebus pacis;
cui Deus requiem dedit in circuitu,
ut conderet domum in nomine suo et pararet sanctuarium in sempiternum. Quemadmodum eruditus es in iuventute tua</span>
	<span class="versiculo"><sup>16</sup> et impletus es quasi flumen sapientia!
Terram retexit anima tua,</span>
	<span class="versiculo"><sup>17</sup> et replesti eam in comparationibus aenigmatum.
Ad insulas longe divulgatum est nomen tuum,
et dilectus es in pace tua.</span>
	<span class="versiculo"><sup>18</sup> In cantilenis et proverbiis
et comparationibus et interpretationibus
te miratae sunt terrae.</span>
	<span class="versiculo"><sup>19</sup> In nomine Domini Dei,
cui est cognomen Deus Israel,</span>
	<span class="versiculo"><sup>20</sup> collegisti quasi orichalcum aurum
et ut plumbum cumulasti argentum.</span>
	<span class="versiculo"><sup>21</sup> Sed reclinasti femora tua mulieribus,
subiugatus es in corpore tuo.</span>
	<span class="versiculo"><sup>22</sup> Dedisti maculam in gloria tua
et profanasti semen tuum,
inducens iracundiam ad liberos tuos
et ingemiscere faciens super stultitia tua,</span>
	<span class="versiculo"><sup>23</sup> ut fieret imperium bipartitum,
et ex Ephraim inciperet imperium infidele.</span>
	<span class="versiculo"><sup>24</sup> Deus autem non derelinquet misericordiam suam
et non corrumpet nec delebit verba sua
neque perdet a stirpe nepotes electi sui
et semen eius, qui diligit Dominum, non corrumpet.</span>
	<span class="versiculo"><sup>25</sup> Dedit autem reliquum Iacob
et David de ipso stirpem.</span>
	<span class="versiculo"><sup>26</sup> Et finem habuit Salomon cum patribus suis</span>
	<span class="versiculo"><sup>27</sup> et dereliquit post se de semine suo
gentis stultitiam</span>
	<span class="versiculo"><sup>28</sup> et imminutum prudentia,
Roboam, qui avertit gentem consilio suo.</span>
	<span class="versiculo"><sup>29</sup> Et Ieroboam filius Nabat, qui peccare fecit Israel
et dedit viam peccandi Ephraim;
et plurima redundaverunt peccata ipsorum valde,</span>
	<span class="versiculo"><sup>30</sup> ita ut expelleret illos a terra sua.</span>
	<span class="versiculo"><sup>31</sup> Et exquisierunt omnes nequitias,
usque dum perveniret super illos vindicta.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
