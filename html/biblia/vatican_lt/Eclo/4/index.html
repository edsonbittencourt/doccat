<div>
	<span class="capitulo">4</span>
	<span class="versiculo"><sup>1</sup> Fili, eleemosynam pauperis ne defraudes
et oculos tuos ne transvertas a paupere.</span>
	<span class="versiculo"><sup>2</sup> Animam esurientem ne contristaveris
et non exasperes pauperem in inopia sua.</span>
	<span class="versiculo"><sup>3</sup> Cor inopis ne afflixeris
et non protrahas datum angustianti.</span>
	<span class="versiculo"><sup>4</sup> Rogationem contribulati ne abicias
et non avertas faciem tuam ab egeno.</span>
	<span class="versiculo"><sup>5</sup> Ab inope ne avertas oculos tuos propter iram
et non des ei locum tibi retro maledicendi;</span>
	<span class="versiculo"><sup>6</sup> maledicentis enim tibi in amaritudine animae,
exaudietur precatio illius:
exaudiet autem eum, qui fecit illum.</span>
	<span class="versiculo"><sup>7</sup> Congregationi affabilem te facito
et presbytero humilia animam tuam
et magnato humilia caput tuum.</span>
	<span class="versiculo"><sup>8</sup> Declina pauperi sine tristitia aurem tuam
et redde debitum tuum
et responde illi pacifica in mansuetudine.</span>
	<span class="versiculo"><sup>9</sup> Libera eum, qui iniuriam patitur, de manu opprimentis eum
et non acide feras in anima tua in iudicando.</span>
	<span class="versiculo"><sup>10</sup> Esto pupillis misericors ut pater
et pro viro matri illorum;</span>
	<span class="versiculo"><sup>11</sup> et eris velut filius Altissimi oboediens,
et miserebitur tui magis quam mater.</span>
	<span class="versiculo"><sup>12</sup> Sapientia filiis suis vitam inspiravit
et suscipit inquirentes se.</span>
	<span class="versiculo"><sup>13</sup> Qui illam diligit, diligit vitam;
et, qui vigilaverint ad illam, complectentur placorem a Domino.</span>
	<span class="versiculo"><sup>14</sup> Qui tenuerint illam, gloriam hereditabunt,
et, quo introibit, benedicet Deus.</span>
	<span class="versiculo"><sup>15</sup> Qui serviunt ei, obsequentes erunt Sancto,
et eos, qui diligunt illam, diligit Deus.</span>
	<span class="versiculo"><sup>16</sup> Qui audit illam, iudicabit gentes;
et, qui intuetur illam, permanebit confidens.</span>
	<span class="versiculo"><sup>17</sup> Si crediderit ei, hereditabit illam,
et erunt in possessione generationes illius.</span>
	<span class="versiculo"><sup>18</sup> Quoniam in simulatione ambulat cum eo
et in primis explorat eum,</span>
	<span class="versiculo"><sup>19</sup> timorem et tremorem inducet super illum
et probabit illum in tentatione doctrinae suae,
donec ipse teneat eam in cogitationibus suis
et credat animae illius.</span>
	<span class="versiculo"><sup>20</sup> Et redibit recta ad illum et firmabit illum
et laetificabit illum</span>
	<span class="versiculo"><sup>21</sup> et denudabit illi absconsa sua
et thesaurizabit super illum scientiam et intellectum iustitiae.</span>
	<span class="versiculo"><sup>22</sup> Si autem oberraverit, derelinquet eum
et tradet eum in manus inimici sui.</span>
	<span class="versiculo"><sup>23</sup> Fili, observa tempus et devita a malo</span>
	<span class="versiculo"><sup>24</sup> et pro anima tua ne confundaris;</span>
	<span class="versiculo"><sup>25</sup> est enim confusio adducens peccatum,
et est confusio adducens gloriam et gratiam.</span>
	<span class="versiculo"><sup>26</sup> Ne accipias faciem adversus animam tuam
nec adversus animam tuam mendacium.</span>
	<span class="versiculo"><sup>27</sup> Ne reverearis proximum tuum in casu suo</span>
	<span class="versiculo"><sup>28</sup> nec retineas verbum in tempore suo;
non abscondas sapientiam tuam in decorem.</span>
	<span class="versiculo"><sup>29</sup> In verbo enim agnoscitur sapientia,
et sensus in responsione linguae.</span>
	<span class="versiculo"><sup>30</sup> Non contradicas verbo veritatis ullo modo
et de ineruditione tua confundere.</span>
	<span class="versiculo"><sup>31</sup> Non confundaris confiteri peccata tua
et ne subicias te omni homini pro peccato.</span>
	<span class="versiculo"><sup>32</sup> Noli resistere contra faciem potentis
nec coneris contra ictum fluvii.</span>
	<span class="versiculo"><sup>33</sup> Usque ad mortem agonizare pro iustitia,
et Deus expugnabit pro te inimicos tuos.</span>
	<span class="versiculo"><sup>34</sup> Noli citatus esse in lingua tua
et pavidus et remissus in operibus tuis.</span>
	<span class="versiculo"><sup>35</sup> Noli esse sicut leo in domo tua
evertens domesticos tuos et opprimens subiectos tibi.</span>
	<span class="versiculo"><sup>36</sup> Non sit porrecta manus tua ad accipiendum
et ad dandum collecta.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
