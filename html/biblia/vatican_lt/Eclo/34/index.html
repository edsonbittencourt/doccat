<div>
	<span class="capitulo">34</span>
	<span class="versiculo"><sup>1</sup> Vana spes et mendax viro insensato,
et somnia extollunt imprudentes.</span>
	<span class="versiculo"><sup>2</sup> Quasi qui apprehendit umbram et persequitur ventum,
sic et qui attendit ad visa noctis.</span>
	<span class="versiculo"><sup>3</sup> Hoc secundum hoc visio somniorum,
ante faciem hominis similitudo faciei.</span>
	<span class="versiculo"><sup>4</sup> Ab immundo quid mundabitur?
Et a mendace quid verum dicetur?</span>
	<span class="versiculo"><sup>5</sup> Divinationes et auguria et somnia vanitas est,</span>
	<span class="versiculo"><sup>6</sup> et, sicut parturientis, cor phantasias patitur.
Nisi ab Altissimo fuerit emissa visitatio,
ne dederis in illis cor tuum.</span>
	<span class="versiculo"><sup>7</sup> Multos enim errare fecerunt somnia,
et exciderunt sperantes in illis.</span>
	<span class="versiculo"><sup>8</sup> Sine mendacio consummabitur verbum legis,
et sapientia in ore fideli consummatio.</span>
	<span class="versiculo"><sup>9</sup> Vir, qui peregrinatus est, multa didicit,
et, qui multa expertus est, enarrabit scienter.</span>
	<span class="versiculo"><sup>10</sup> Qui non est expertus, pauca recognoscit,
qui autem peregrinatus est, multiplicat astutiam.</span>
	<span class="versiculo"><sup>(11)</sup> </span>
	<span class="versiculo"><sup>12</sup> Multa vidi errando
et plurima verba intellexi;</span>
	<span class="versiculo"><sup>13</sup> aliquoties usque ad mortem periclitatus sum
et horum causa liberatus sum.</span>
	<span class="versiculo"><sup>14</sup> Spiritus timentium Dominum vivet,
et in respectu illius benedicetur.</span>
	<span class="versiculo"><sup>15</sup> Spes enim illorum in salvantem illos,
et oculi Dei in diligentes se.</span>
	<span class="versiculo"><sup>16</sup> Qui timet Dominum, nihil trepidabit
et non pavebit, quoniam ipse est spes eius.</span>
	<span class="versiculo"><sup>17</sup> Timentis Dominum beata est anima eius.</span>
	<span class="versiculo"><sup>18</sup> Ad quem respicit? Et quis est fortitudo eius?</span>
	<span class="versiculo"><sup>19</sup> Oculi Domini super timentes eum:
protector potentiae, firmamentum virtutis,
tegimen ardoris et umbraculum meridiani,</span>
	<span class="versiculo"><sup>20</sup> custodia offensionis et adiutorium casus,
exaltans animam et illuminans oculos,
dans sanitatem vitae et benedictionem.</span>
	<span class="versiculo"><sup>21</sup> Dominus solus sustinentibus se
in via veritatis et iustitiae.</span>
	<span class="versiculo"><sup>22</sup> Immolantis ex iniquo, oblatio maculata,
et non sunt beneplacitae hostiae iniustorum.</span>
	<span class="versiculo"><sup>23</sup> Dona iniquorum non probat Altissimus
nec respicit in oblationes iniquorum
nec in multitudine sacrificiorum eorum propitiabitur peccatis.</span>
	<span class="versiculo"><sup>24</sup> Qui offert sacrificium ex substantia pauperum,
quasi qui victimat filium in conspectu patris sui.</span>
	<span class="versiculo"><sup>25</sup> Panis egentium vita pauperum est;
qui defraudat illum, homo sanguinis est.</span>
	<span class="versiculo"><sup>26</sup> Qui aufert in sudore panem,
quasi qui occidit proximum suum;</span>
	<span class="versiculo"><sup>27</sup> et effundit sanguinem,
qui fraudem facit mercennario.</span>
	<span class="versiculo"><sup>28</sup> Unus aedificans et unus destruens;
quid prodest illis nisi labor?</span>
	<span class="versiculo"><sup>29</sup> Unus orans et unus maledicens;
cuius vocem exaudiet Deus?</span>
	<span class="versiculo"><sup>30</sup> Qui baptizatur a mortuo et iterum tangit eum:
quid proficit lavatio illius?</span>
	<span class="versiculo"><sup>31</sup> Sic homo, qui ieiunat pro peccatis suis,
et iterum vadens et eadem faciens.
Orationem illius quis exaudiet?
Aut quid proficit humiliando se?</span>
</div>
