<div>
    <span class="capitulo">40</span>
    <span class="versiculo"><sup>1</sup> Occupatio magna creata est omnibus hominibus,
et iugum grave super filios Adam
a die exitus de ventre matris eorum
usque in diem reditus in matrem omnium:</span>
    <span class="versiculo"><sup>2</sup> cogitationes eorum et timores cordis,
adinventio exspectationis, dies finitionis.</span>
    <span class="versiculo"><sup>3</sup> A residente super sedem gloriosam,
usque ad humiliatum in terra et cinere;</span>
    <span class="versiculo"><sup>4</sup> ab eo, qui portat hyacinthum et coronam,
usque ad eum, qui operitur lino crudo:
furor, zelus, tumultus, fluctuatio
et timor mortis et iracundia perseverans et contentio.</span>
    <span class="versiculo"><sup>5</sup> Et in tempore requiei in cubili
somnus noctis immutat scientiam eius.</span>
    <span class="versiculo"><sup>6</sup> Modicum tamquam nihil in requie,
et ab eo in somnis quasi in die laborat</span>
    <span class="versiculo"><sup>7</sup> conturbatus in visu cordis sui
tamquam qui evaserit a facie belli;
in tempore somni necessarii exsurrexit
et admirans ad nullum timorem.</span>
    <span class="versiculo"><sup>8</sup> Cum omni carne ab homine usque ad pecus;
et super peccatores septuplum amplius:</span>
    <span class="versiculo"><sup>9</sup> ad haec mors, sanguis, contentio et romphaea,
oppressiones, fames et contritio et flagella.</span>
    <span class="versiculo"><sup>10</sup> Super iniquos creata sunt haec omnia,
et propter illos factus est cataclysmus.</span>
    <span class="versiculo"><sup>11</sup> Omnia, quae de terra sunt, in terram convertentur,
et omnia, quae de aquis sunt, in mare revertentur.</span>
    <span class="versiculo"><sup>12</sup> Omne munus corruptionis et iniquitas delebitur,
et fides in saeculum stabit.</span>
    <span class="versiculo"><sup>13</sup> Substantiae iniustorum sicut fluvius siccabuntur
et sicut tonitruum magnum in pluvia evanescent.</span>
    <span class="versiculo"><sup>14</sup> In aperiendo manus suas laetabitur,
sic praevaricatores in consummationem deficient.</span>
    <span class="versiculo"><sup>15</sup> Nepotes impiorum non multiplicabunt ramos,
et radices immundae super cacumen petrae.</span>
    <span class="versiculo"><sup>16</sup> Viriditas super omnem aquam et ad oram fluminis
ante omne fenum evelletur.</span>
    <span class="versiculo"><sup>17</sup> Gratia sicut paradisus in benedictionibus,
et eleemosyna in saeculum permanet.</span>
    <span class="versiculo"><sup>18</sup> Vita sibi sufficientis et operarii condulcabitur,
et super utrumque, eius qui inveniet thesaurum.</span>
    <span class="versiculo"><sup>19</sup> Filii et aedificatio civitatis confirmant nomen,
et super haec mulier immaculata computabitur.</span>
    <span class="versiculo"><sup>20</sup> Vinum et musica laetificant cor,
et super utraque dilectio sapientiae.</span>
    <span class="versiculo"><sup>21</sup> Tibiae et psalterium suavem faciunt melodiam,
et super utraque lingua suavis.</span>
    <span class="versiculo"><sup>22</sup> Gratiam et speciem desiderabit oculus,
et super haec virides sationes.</span>
    <span class="versiculo"><sup>23</sup> Amicus et sodalis in tempore convenientes,
et super utrosque mulier cum viro.</span>
    <span class="versiculo"><sup>24</sup> Fratres et adiutorium in tempore tribulationis,
et super utraque eleemosyna liberabit.</span>
    <span class="versiculo"><sup>25</sup> Aurum et argentum firmant pedem,
et super utrumque consilium acceptum habetur.</span>
    <span class="versiculo"><sup>26</sup> Facultates et virtutes exaltant cor,
et super haec timor Domini.</span>
    <span class="versiculo"><sup>27</sup> Non est in timore Domini minoratio,
et non est super eo inquirere adiutorium.</span>
    <span class="versiculo"><sup>28</sup> Timor Domini sicut paradisus benedictionis,
et super omnem gloriam obumbratio eius.</span>
    <span class="versiculo"><sup>29</sup> Fili, in tempore vitae tuae ne indigeas;
melius est enim mori quam indigere.</span>
    <span class="versiculo"><sup>30</sup> Vir respiciens in mensam alienam,
non est vita eius in computatione vitae.
Contaminat enim animam suam cibis alienis;</span>
    <span class="versiculo"><sup>31</sup> vir autem disciplinatus et eruditus custodiet se.</span>
    <span class="versiculo"><sup>32</sup> In ore impudentis condulcabitur mendicatio,
et in ventre eius ignis ardebit.</span>
</div>
