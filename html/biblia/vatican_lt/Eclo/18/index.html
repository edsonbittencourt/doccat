<div>
	<span class="capitulo">18</span>
	<span class="versiculo"><sup>1</sup> Qui vivit in aeternum, creavit omnia simul.
Deus solus iustificabitur et manet invictus rex in aeternum.</span>
	<span class="versiculo"><sup>2</sup> Quis sufficit enarrare opera illius?</span>
	<span class="versiculo"><sup>3</sup> Et quis investigabit magnalia eius?</span>
	<span class="versiculo"><sup>4</sup> Virtutem autem magnitudinis eius quis enuntiabit?
Aut quis adiciet enarrare misericordiam eius?</span>
	<span class="versiculo"><sup>5</sup> Non est minuere neque adicere
nec est invenire magnalia Dei;</span>
	<span class="versiculo"><sup>6</sup> cum consummaverit homo, tunc incipiet
et, cum quieverit, aporiabitur.</span>
	<span class="versiculo"><sup>7</sup> Quid est homo, quis defectus, et quae est utilitas illius?
Et quid est bonum, aut quid nequam illius?</span>
	<span class="versiculo"><sup>8</sup> Numerus dierum hominum ut multum centum anni,
quasi gutta aquae maris deputati sunt,
et sicut calculus arenae, sic exigui anni in die aevi.</span>
	<span class="versiculo"><sup>9</sup> Propter hoc patiens est Deus in illis
et effundit super eos misericordiam suam.</span>
	<span class="versiculo"><sup>10</sup> Vidit praesumptionem cordis eorum, quoniam mala est;
et cognovit subversionem illorum, quoniam nequam est.</span>
	<span class="versiculo"><sup>11</sup> Ideo adimplevit propitiationem suam in illis
et ostendit eis viam aequitatis.</span>
	<span class="versiculo"><sup>12</sup> Miseratio hominis circa proximum suum,
misericordia autem Dei super omnem carnem.</span>
	<span class="versiculo"><sup>13</sup> Qui reprehendit, docet et erudit
quasi pastor dirigens gregem suum.</span>
	<span class="versiculo"><sup>14</sup> Miseretur excipientibus doctrinam miserationis
et festinantibus in iudiciis eius.</span>
	<span class="versiculo"><sup>15</sup> Fili, in bonis non des querelam
et in omni dato non des tristitiam verbi mali.</span>
	<span class="versiculo"><sup>16</sup> Nonne ardorem refrigerabit ros?
Sic et verbum melius quam datum.</span>
	<span class="versiculo"><sup>17</sup> Nonne ecce verbum super datum bonum?
Sed utraque cum homine gratioso.</span>
	<span class="versiculo"><sup>18</sup> Stultus acriter improperabit,
et datus indisciplinati tabescere facit oculos.</span>
	<span class="versiculo"><sup>19</sup> Ante iudicium para advocatum tibi
et, antequam loquaris, disce.</span>
	<span class="versiculo"><sup>20</sup> Ante languorem adhibe medicinam
et ante iudicium interroga teipsum
et in hora visitationis invenies propitiationem.</span>
	<span class="versiculo"><sup>21</sup> Ante languorem humilia te
et in tempore peccati ostende conversionem tuam.</span>
	<span class="versiculo"><sup>22</sup> Non sinas te impediri reddere votum tempore opportuno
et ne tardes usque ad mortem iustificari,
quoniam merces Dei manet in aeternum.</span>
	<span class="versiculo"><sup>23</sup> Ante votum praepara animam tuam
et noli esse quasi homo, qui tentat Dominum.</span>
	<span class="versiculo"><sup>24</sup> Memento irae in die consummationis
et, suo tempore, retributionis in conversione faciei.</span>
	<span class="versiculo"><sup>25</sup> Memento famis in tempore abundantiae
et necessitatum paupertatis in die divitiarum.</span>
	<span class="versiculo"><sup>26</sup> A mane usque ad vesperam mutatur tempus,
et haec omnia citata in oculis Dei.</span>
	<span class="versiculo"><sup>27</sup> Homo sapiens in omnibus metuet
et in diebus delictorum cavebit a malitia.</span>
	<span class="versiculo"><sup>28</sup> Omnis astutus agnoscit sapientiam
et invenienti eam dabit confessionem.</span>
	<span class="versiculo"><sup>29</sup> Sensati in verbis et ipsi sapienter egerunt
et intellexerunt veritatem et iustitiam
et effuderunt tamquam pluviam proverbia et iudicia.</span>
	<span class="versiculo"><sup>30</sup> De continentia animae.
Post concupiscentias tuas non eas
et a voluptatibus tuis te contine;</span>
	<span class="versiculo"><sup>31</sup> si praestes animae tuae beneplacitum concupiscentiae,
faciet te in gaudium inimicis tuis.</span>
	<span class="versiculo"><sup>32</sup> Ne oblecteris in multa epulatione;
duplex enim portio est paupertas illius.</span>
	<span class="versiculo"><sup>33</sup> Ne fueris ganeo et potator,
cum nihil tibi est in sacculo:
eris enim invidus vitae tuae.</span>
</div>
