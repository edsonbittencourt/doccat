<div>
    <span class="capitulo">33</span>
    <span class="versiculo"><sup>1</sup> Timenti Dominum non occurrent mala,
sed in tentatione Deus illum iterum conservabit et liberabit a malis.</span>
    <span class="versiculo"><sup>2</sup> Sapiens non odit mandata et iustitias
et non illidetur quasi in procella navis.</span>
    <span class="versiculo"><sup>3</sup> Homo sensatus credit verbo Dei,
et lex illi fidelis sicut qui interrogationem manifestat.</span>
    <span class="versiculo"><sup>4</sup> Para verba et sic deprecatus exaudieris
et conservabis disciplinam et tunc respondebis.</span>
    <span class="versiculo"><sup>5</sup> Praecordia fatui quasi rota carri,
et quasi axis versatilis cogitatus illius.</span>
    <span class="versiculo"><sup>6</sup> Equus admissarius, sic et amicus subsannator:
sub omni suprasedente hinnit.</span>
    <span class="versiculo"><sup>7</sup> Quare dies diem superat,
si omnis lux anni a sole?</span>
    <span class="versiculo"><sup>8</sup> A Domini scientia separati sunt,</span>
    <span class="versiculo"><sup>9</sup> et immutavit tempora et dies festos ipsorum.</span>
    <span class="versiculo"><sup>10</sup> Ex ipsis exaltavit et magnificavit Deus
et ex ipsis posuit in numerum dierum.
Et omnes homines de solo,
et ex terra creatus est Adam.</span>
    <span class="versiculo"><sup>11</sup> In multitudine disciplinae Dominus separavit eos
et immutavit vias eorum:</span>
    <span class="versiculo"><sup>12</sup> ex ipsis benedixit et exaltavit
et ex ipsis sanctificavit et ad se applicavit;
ex ipsis maledixit et humiliavit
et convertit illos a statione ipsorum.</span>
    <span class="versiculo"><sup>13</sup> Quasi lutum figuli in manu ipsius
plasmare illud et disponere</span>
    <span class="versiculo"><sup>14</sup> secundum beneplacitum eius,
sic homo in manu illius, qui se fecit
et reddet illi secundum iudicium suum.</span>
    <span class="versiculo"><sup>15</sup> Contra malum bonum est,
et contra mortem vita;
sic et contra virum iustum peccator.
Et sic intuere in omnia opera Altissimi,
duo et duo, et unum contra unum.</span>
    <span class="versiculo"><sup>16</sup> Et ego novissimus evigilavi
et, quasi qui colligit acinos post vindemiatores,</span>
    <span class="versiculo"><sup>17</sup> in benedictione Dei et ipse praecessi
et, quasi qui vindemiat, replevi torcular.</span>
    <span class="versiculo"><sup>18</sup> Respicite quoniam non mihi soli laboravi
sed omnibus exquirentibus disciplinam.</span>
    <span class="versiculo"><sup>19</sup> Audite me, magnates populi;
et rectores ecclesiae, auribus percipite.</span>
    <span class="versiculo"><sup>20</sup> Filio et mulieri, fratri et amico
non des potestatem super te in vita tua;
et non dederis alii possessionem tuam,
ne forte paeniteat te et depreceris pro illis.</span>
    <span class="versiculo"><sup>21</sup> Dum adhuc superes et aspiras,
non commutes teipsum cum omni carne.</span>
    <span class="versiculo"><sup>22</sup> Melius est enim, ut filii tui te rogent,
quam te respicere in manus filiorum tuorum.</span>
    <span class="versiculo"><sup>23</sup> In omnibus operibus tuis praecellens esto,</span>
    <span class="versiculo"><sup>24</sup> ne dederis maculam in gloria tua.
In die consummationis dierum vitae tuae
et in tempore exitus tui distribue hereditatem tuam.</span>
    <span class="versiculo"><sup>25</sup> Cibaria et virga et onus asino,
panis et disciplina et opus servo.</span>
    <span class="versiculo"><sup>26</sup> Operare per servum et invenies requiem;
laxa manus illi, et quaeret libertatem.</span>
    <span class="versiculo"><sup>27</sup> Iugum et lorum curvant collum,
et servum inclinant operationes assiduae.</span>
    <span class="versiculo"><sup>28</sup> Servo malevolo tortura et compedes,
mitte illum in operationem, ne vacet:</span>
    <span class="versiculo"><sup>29</sup> multam enim malitiam docuit otiositas.</span>
    <span class="versiculo"><sup>30</sup> In opera constitue eum, sic enim condecet illum;
quod si non obaudierit, curva illum compedibus,
sed non immoderate in omnem carnem;
verum sine iudicio nihil facias grave.</span>
    <span class="versiculo"><sup>31</sup> Si est tibi servus unicus, sit tibi quasi anima tua,
quoniam sicut te indigebis illo.
Si est tibi servus unicus, quasi fratrem sic eum tracta,
ne in sanguinem animae tuae irascaris.</span>
    <span class="versiculo"><sup>32</sup> Si laeseris eum iniuste, in fugam convertetur;</span>
    <span class="versiculo"><sup>33</sup> et, si surgens discesserit,
in qua via quaeras illum, nescis.</span>
</div>
