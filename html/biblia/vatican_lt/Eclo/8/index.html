<div>
	<span class="capitulo">8</span>
	<span class="versiculo"><sup>1</sup> Non litiges cum homine potente,
ne forte incidas in manus illius.</span>
	<span class="versiculo"><sup>2</sup> Non contendas cum viro locuplete,
ne forte contra te constituat pondus tuum:</span>
	<span class="versiculo"><sup>3</sup> multos enim perdidit aurum,
et argentum etiam cor regum subvertit.</span>
	<span class="versiculo"><sup>4</sup> Non litiges cum homine linguato
et non struas in ignem illius ligna.</span>
	<span class="versiculo"><sup>5</sup> Non communices homini indocto,
ne contemnaris a principibus.</span>
	<span class="versiculo"><sup>6</sup> Ne despicias hominem avertentem se a peccato
neque improperes ei;
memento quoniam omnes in correptione sumus.</span>
	<span class="versiculo"><sup>7</sup> Ne spernas hominem in sua senectute,
etenim ex nobis senescunt.</span>
	<span class="versiculo"><sup>8</sup> Noli de mortuo inimico tuo gaudere;
memento quoniam omnes morimur et in gaudium nolumus venire.</span>
	<span class="versiculo"><sup>9</sup> Ne despicias narrationem presbyterorum sapientium
et in proverbiis eorum conversare;</span>
	<span class="versiculo"><sup>10</sup> ab ipsis enim disces sapientiam et doctrinam intellectus
et servire magnatis sine querela.</span>
	<span class="versiculo"><sup>11</sup> Non te praetereat narratio seniorum:
ipsi enim didicerunt a patribus suis;</span>
	<span class="versiculo"><sup>12</sup> quoniam ab ipsis disces intellectum
et in tempore necessitatis dare responsum.</span>
	<span class="versiculo"><sup>13</sup> Non incendas carbones peccatorum arguens eos
et ne incendaris flamma ignis peccatorum illorum.</span>
	<span class="versiculo"><sup>14</sup> Ne contra faciem stes contumeliosi,
ne sedeat quasi insidiator ori tuo.</span>
	<span class="versiculo"><sup>15</sup> Noli fenerari homini fortiori te;
quod si feneraveris, quasi perditum habe.</span>
	<span class="versiculo"><sup>16</sup> Non spondeas super virtutem tuam;
quod si spoponderis, quasi restituens cogita.</span>
	<span class="versiculo"><sup>17</sup> Non litiges contra iudicem,
quoniam secundum placitum suum iudicat.</span>
	<span class="versiculo"><sup>18</sup> Cum audace non eas in via,
ne forte aggraves mala tua:
ipse enim secundum voluntatem suam vadit,
et simul cum stultitia illius peries.</span>
	<span class="versiculo"><sup>19</sup> Cum iracundo non facias rixam
et cum ipso non eas in desertum,
quoniam quasi nihil est ante illum sanguis,
et, ubi non est adiutorium, elidet te.</span>
	<span class="versiculo"><sup>20</sup> Cum fatuis consilium non habeas;
non enim poterunt occultare secretum tuum.</span>
	<span class="versiculo"><sup>21</sup> Coram extraneo nihil facias cautum;
nescis enim quid pariet.</span>
	<span class="versiculo"><sup>22</sup> Non omni homini cor tuum manifestes,
ne forte repellas a te bonum.</span>
</div>
