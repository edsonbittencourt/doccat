<div>
	<span class="capitulo">12</span>
	<span class="versiculo"><sup>1</sup> Si benefeceris, scito cui feceris,
et erit gratia in bonis tuis multa.</span>
	<span class="versiculo"><sup>2</sup> Benefac iusto et invenies retributionem magnam
et, si non ab ipso, certe a Domino.</span>
	<span class="versiculo"><sup>3</sup> Non est enim ei bene, qui assiduus est in malis
et eleemosynas non dat,
quoniam et Altissimus odio habet peccatores
et misertus est paenitentibus.</span>
	<span class="versiculo"><sup>4</sup> Da misericordi et ne suscipias peccatorem;
et impiis et peccatoribus reddet vindictam
custodiens eos in diem vindictae.</span>
	<span class="versiculo"><sup>5</sup> Da bono et non receperis peccatorem.</span>
	<span class="versiculo"><sup>6</sup> Benefac humili et non dederis impio;
vasa belli ne dederis illi,
ne in ipsis potentior te sit.</span>
	<span class="versiculo"><sup>7</sup> Nam duplicia mala invenies
in omnibus bonis quaecumque feceris illi,
quoniam et Altissimus odio habet peccatores
et impiis reddet vindictam.</span>
	<span class="versiculo"><sup>8</sup> Non agnoscetur in bonis amicus,
et non abscondetur in malis inimicus.</span>
	<span class="versiculo"><sup>9</sup> In bonis viri etiam inimici illius sunt amici,
et in malis etiam amicus discedit.</span>
	<span class="versiculo"><sup>10</sup> Non credas inimico tuo in aeternum,
sicut enim aeramentum aeruginat nequitia illius</span>
	<span class="versiculo"><sup>11</sup> et, si humiliatus vadat curvus,
adice animum tuum et custodi te ab illo
et fias ei sicut qui extergit speculum,
et cognosces quoniam in finem aeruginavit.</span>
	<span class="versiculo"><sup>12</sup> Non statuas illum penes te,
nec sedeat ad dexteram tuam,
ne forte conversus in locum tuum
inquirat cathedram tuam;
et in novissimo agnoscas verba mea et in sermonibus meis stimuleris.</span>
	<span class="versiculo"><sup>13</sup> Quis miserebitur incantatori a serpente percusso
et omnibus, qui appropiant bestiis?
Et sic qui comitatur cum viro iniquo
et obvolutus est in peccatis eius:
non evadet, donec incendat eum ignis.</span>
	<span class="versiculo"><sup>14</sup> Una hora tecum permanebit;
si autem declinaveris, non supportabit.</span>
	<span class="versiculo"><sup>15</sup> In labiis suis indulcat inimicus
et in corde suo insidiatur, ut subvertat te in foveam.</span>
	<span class="versiculo"><sup>16</sup> In oculis suis lacrimatur inimicus
et, si invenerit opportunitatem, non satiabitur sanguine.</span>
	<span class="versiculo"><sup>17</sup> Si incurrerint tibi mala,
invenies eum illic priorem,</span>
	<span class="versiculo"><sup>18</sup> et quasi adiuvans suffodiet plantas tuas.</span>
	<span class="versiculo"><sup>19</sup> Caput suum movebit et plaudet manu
et multa susurrans commutabit vultum suum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
