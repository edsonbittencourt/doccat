<div>
	<span class="capitulo">35</span>
	<span class="versiculo"><sup>1</sup> Qui conservat legem, multiplicat oblationes:</span>
	<span class="versiculo"><sup>2</sup> sacrificium salutare est attendere mandatis.</span>
	<span class="versiculo"><sup>(3)</sup> </span>
	<span class="versiculo"><sup>4</sup> Qui retribuit gratiam, offert similaginem,
et, qui facit eleemosynam, offert sacrificium laudis.</span>
	<span class="versiculo"><sup>5</sup> Beneplacitum est Domino recedere ab iniquitate,
et deprecatio pro peccatis recedere ab iniustitia.</span>
	<span class="versiculo"><sup>6</sup> Non apparebis ante conspectum Domini vacuus:</span>
	<span class="versiculo"><sup>7</sup> haec enim omnia propter mandatum Dei fiunt.</span>
	<span class="versiculo"><sup>8</sup> Oblatio iusti impinguat altare,
et odor suavitatis illius est in conspectu Altissimi;</span>
	<span class="versiculo"><sup>9</sup> sacrificium iusti acceptum est,
et memoriam eius non obliviscetur Dominus.</span>
	<span class="versiculo"><sup>10</sup> Bono oculo gloriam redde Deo
et non minuas primitias manuum tuarum;</span>
	<span class="versiculo"><sup>11</sup> in omni dato hilarem fac vultum tuum
et in exsultatione sanctifica decimas tuas;</span>
	<span class="versiculo"><sup>12</sup> da Altissimo secundum datum eius
et in bono oculo ad inventionem facito manuum tuarum,</span>
	<span class="versiculo"><sup>13</sup> quoniam Dominus retribuens est
et septies tantum reddet tibi.</span>
	<span class="versiculo"><sup>14</sup> Noli offerre munera prava,
non enim suscipiet illa;</span>
	<span class="versiculo"><sup>15</sup> et noli confidere in sacrificio iniusto,
quoniam Dominus iudex est,
et non est apud illum gloria personae.</span>
	<span class="versiculo"><sup>16</sup> Non accipiet personam in pauperem
et deprecationem laesi exaudiet.</span>
	<span class="versiculo"><sup>17</sup> Non despiciet preces pupilli
nec viduam, si effundat loquelam gemitus.</span>
	<span class="versiculo"><sup>18</sup> Nonne lacrimae viduae ad maxillam descendunt,
et exclamatio eius super deducentem eas?</span>
	<span class="versiculo"><sup>19</sup> A maxilla enim ascendunt usque ad caelum,
et Dominus exauditor non delectabitur in illis.</span>
	<span class="versiculo"><sup>20</sup> Qui adorat Deum, in beneplacito suscipietur,
et deprecatio illius usque ad nubes propinquabit.</span>
	<span class="versiculo"><sup>21</sup> Oratio humilis nubes penetrabit
et, donec propinquet, non consolabitur;
et non discedet, donec Altissimus aspiciat,
et iudex iustus faciat iudicium.</span>
	<span class="versiculo"><sup>22</sup> Et Dominus non tardabit,
et Fortissimus non habebit in illis patientiam,
donec contribulet dorsum crudelium</span>
	<span class="versiculo"><sup>23</sup> et gentibus reddet vindictam,
donec tollat multitudinem superborum
et sceptra iniquorum contribulet,</span>
	<span class="versiculo"><sup>24</sup> donec reddat hominibus secundum actus suos
et opera Adae secundum praesumptionem illius,</span>
	<span class="versiculo"><sup>25</sup> donec iudicet iudicium plebis suae
et oblectabit istos misericordia sua.</span>
	<span class="versiculo"><sup>26</sup> Speciosa misericordia in tempore tribulationis,
quasi nubes pluviae in tempore siccitatis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
