<div>
	<span class="capitulo">1</span>
	<span class="versiculo"><sup>1</sup> Omnis sapientia a Domino Deo est
et cum illo fuit semper et est ante aevum.</span>
	<span class="versiculo"><sup>2</sup> Arenam maris et pluviae guttas
et dies saeculi quis dinumeravit?
Altitudinem caeli et latitudinem terrae
et profundum abyssi quis mensus est?</span>
	<span class="versiculo"><sup>3</sup> Sapientiam Dei praecedentem omnia quis investigavit?</span>
	<span class="versiculo"><sup>4</sup> Prior omnium creata est sapientia,
et intellectus prudentiae ab aevo.</span>
	<span class="versiculo"><sup>5</sup> Fons sapientiae verbum Dei in excelsis,
et ingressus illius mandata aeterna.</span>
	<span class="versiculo"><sup>6</sup> Radix sapientiae cui revelata est?
Et astutias illius quis agnovit?</span>
	<span class="versiculo"><sup>7</sup> Disciplina sapientiae cui revelata est et manifestata?
Et multiplicem peritiam illius quis intellexit?</span>
	<span class="versiculo"><sup>8</sup> Unus est Altissimus, creator omnipotens
et rex potens et metuendus nimis,
sedens super thronum suum et dominans, Deus.</span>
	<span class="versiculo"><sup>9</sup> Ipse creavit illam in spiritu sancto
et vidit et dinumeravit et mensus est;</span>
	<span class="versiculo"><sup>10</sup> et effudit illam super omnia opera sua
et super omnem carnem secundum largitatem suam
et praebuit illam diligentibus se.</span>
	<span class="versiculo"><sup>11</sup> Timor Domini gloria et gloriatio
et laetitia et corona exsultationis.</span>
	<span class="versiculo"><sup>12</sup> Timor Domini delectabit cor
et dabit laetitiam et gaudium et longitudinem dierum.</span>
	<span class="versiculo"><sup>13</sup> Timenti Dominum bene erit in extremis,
et in die defunctionis suae benedicetur.</span>
	<span class="versiculo"><sup>14</sup> Dilectio Dei honorabilis sapientia;</span>
	<span class="versiculo"><sup>15</sup> quibus autem apparuerit, dispertit eam in visionem sui ipsius
et in agnitione magnalium suorum.</span>
	<span class="versiculo"><sup>16</sup> Initium sapientiae timor Domini,
et cum fidelibus in vulva concreata est;
cum hominibus veritatis ab aevo fundata est
et semini eorum se credet.</span>
	<span class="versiculo"><sup>17</sup> Timor Domini scientiae religiositas;</span>
	<span class="versiculo"><sup>18</sup> religiositas custodiet et iustificabit cor,
iucunditatem atque gaudium dabit.</span>
	<span class="versiculo"><sup>(19)</sup> </span>
	<span class="versiculo"><sup>20</sup> (Plenitudo sapientiae est timere Deum;
et inebriat eos fructibus suis.</span>
	<span class="versiculo"><sup>21</sup> Omnem domum illius implebit rebus pretiosis
et receptacula thesauris illius.</span>
	<span class="versiculo"><sup>22</sup> Corona sapientiae timor Domini,
repollens pacem et salutis fructum:</span>
	<span class="versiculo"><sup>23</sup> utraque autem sunt dona Dei.</span>
	<span class="versiculo"><sup>24</sup> Scientiam et intellectum prudentiae sapientia effundit quasi pluviam;
et gloriam tenentium se exaltat.</span>
	<span class="versiculo"><sup>25</sup> Radix sapientiae est timere Dominum,
et rami illius longaevi.</span>
	<span class="versiculo"><sup>26</sup> In thesauris sapientiae intellectus et scientiae religiositas;
exsecratio autem peccatoribus sapientia.</span>
	<span class="versiculo"><sup>27</sup> Timor Domini expellit peccatum;
cum autem adsit, omnem avertit iram.</span>
	<span class="versiculo"><sup>28</sup> Nam, qui sine timore est, non poterit iustificari;
iracundia enim animositatis illius subversio illi erit.</span>
	<span class="versiculo"><sup>29</sup> Usque in tempus sustinebit patiens,
et postea erit redditio iucunditatis.</span>
	<span class="versiculo"><sup>30</sup> Bonus sensus usque in tempus abscondet verba illius,
et labia multorum enarrabunt sensum illius.</span>
	<span class="versiculo"><sup>31</sup> In thesauris sapientiae parabola disciplinae;</span>
	<span class="versiculo"><sup>32</sup> exsecratio autem peccatori cultura Dei.</span>
	<span class="versiculo"><sup>33</sup> Fili, concupiscens sapientiam conserva iustitiam,
et Deus praebebit illam tibi.</span>
	<span class="versiculo"><sup>34</sup> Sapientia enim et disciplina timor Domini,
et quod beneplacitum est illi,</span>
	<span class="versiculo"><sup>35</sup> fides et mansuetudo.</span>
	<span class="versiculo"><sup>36</sup> Ne sis incredibilis timori Domini
et ne accesseris ad illum duplici corde.</span>
	<span class="versiculo"><sup>37</sup> Ne fueris hypocrita in conspectu hominum
et cave a labiis tuis.</span>
	<span class="versiculo"><sup>38</sup> Ne extollas teipsum, ne forte cadas
et adducas animae tuae inhonorationem,</span>
	<span class="versiculo"><sup>39</sup> et revelet Deus absconsa tua
et in medio synagogae elidat te;</span>
	<span class="versiculo"><sup>40</sup> quoniam accessisti maligne ad timorem Domini,
et cor tuum plenum est dolo et fallacia.</span>
</div>
