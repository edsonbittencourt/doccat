<div>
    <span class="capitulo">51</span>
    <span class="versiculo"><sup>1</sup> Oratio Iesu filii Sirach.
&#x201c; Confitebor tibi, Domine rex; et collaudabo te Deum salvatorem meum.</span>
    <span class="versiculo"><sup>2</sup> Confitebor nomini tuo,
quoniam adiutor et protector factus es mihi</span>
    <span class="versiculo"><sup>3</sup> et liberasti corpus meum a perditione,
a laqueo linguae iniquae
et a labiis operantium mendacium,
et in conspectu insurgentium factus es mihi adiutor.</span>
    <span class="versiculo"><sup>4</sup> Et liberasti me,
secundum magnitudinem misericordiae et nominis tui,
a laqueis praeparatis ad escam,</span>
    <span class="versiculo"><sup>5</sup> de manibus quaerentium animam meam
et de multis tribulationibus, quae circumdederunt me,</span>
    <span class="versiculo"><sup>6</sup> a pressura flammae, quae circumdedit me,
et de medio ignis, ubi non sum aestuatus;</span>
    <span class="versiculo"><sup>7</sup> de altitudine ventris inferi
et a lingua coinquinata et a verbo mendacii,
a iaculo linguae iniustae.</span>
    <span class="versiculo"><sup>8</sup> Appropinquavit usque ad mortem anima mea,</span>
    <span class="versiculo"><sup>9</sup> et vita mea appropinquans erat in inferno deorsum.</span>
    <span class="versiculo"><sup>10</sup> Circumdederunt me undique, et non erat qui adiuvaret;
respiciens eram ad adiutorium hominum, et non erat.</span>
    <span class="versiculo"><sup>11</sup> Memoratus autem sum misericordiae tuae, Domine,
et operationis tuae, quae a saeculo est,</span>
    <span class="versiculo"><sup>12</sup> quoniam eruis sustinentes te, Domine,
et liberas eos de manibus iniquorum.</span>
    <span class="versiculo"><sup>13</sup> Exaltavi de terra supplicationem meam
et pro morte defluente deprecatus sum.</span>
    <span class="versiculo"><sup>14</sup> Invocavi Dominum: &#x201c;Pater meus es tu,
ne derelinquas me in die tribulationis meae
et in tempore superborum sine adiutorio.</span>
    <span class="versiculo"><sup>15</sup> Laudabo nomen tuum assidue
et collaudabo illud in confessione&#x201d;.
Et exaudita est oratio mea.</span>
    <span class="versiculo"><sup>16</sup> Et liberasti me de perditione
et eripuisti me de tempore iniquo.</span>
    <span class="versiculo"><sup>17</sup> Propterea confitebor et laudem dicam tibi
et benedicam nomini Domini.</span>
    <span class="versiculo"><sup>18</sup> Cum adhuc iunior essem, priusquam oberrarem,
quaesivi sapientiam palam in oratione mea;</span>
    <span class="versiculo"><sup>19</sup> ante templum postulabam pro illa
et usque in novissimis inquiram eam,
et effloruit tamquam praecox uva.</span>
    <span class="versiculo"><sup>20</sup> Laetatum est cor meum in ea,
ambulavit pes meus iter rectum;
a iuventute mea investigabam eam.</span>
    <span class="versiculo"><sup>21</sup> Inclinavi modice aurem meam et excepi illam</span>
    <span class="versiculo"><sup>22</sup> et multam inveni mihimetipsi sapientiam
et multum profeci in ea:</span>
    <span class="versiculo"><sup>23</sup> danti mihi sapientiam dabo gloriam.</span>
    <span class="versiculo"><sup>24</sup> Consiliatus sum enim, ut facerem illam;
et quaesivi bonum et non confundar.</span>
    <span class="versiculo"><sup>25</sup> Colluctata est anima mea in illa,
et in faciendo legem diligens fui.</span>
    <span class="versiculo"><sup>26</sup> Manus meas extendi in altum
et incognoscibilia eius intellexi.</span>
    <span class="versiculo"><sup>27</sup> Animam meam direxi ad illam
et in purificatione inveni eam.</span>
    <span class="versiculo"><sup>28</sup> Possedi cum ipsa cor ab initio;
propter hoc non derelinquar.</span>
    <span class="versiculo"><sup>29</sup> Venter meus conturbatus est quaerendo illam;
propterea bonam possedi possessionem.</span>
    <span class="versiculo"><sup>30</sup> Dedit mihi Dominus linguam mercedem meam,
et in ipsa laudabo eum.</span>
    <span class="versiculo"><sup>31</sup> Appropiate ad me, indocti,
et congregate vos in domo disciplinae.</span>
    <span class="versiculo"><sup>32</sup> Quid adhuc retardatis in his,
dum animae vestrae sitiunt vehementer?</span>
    <span class="versiculo"><sup>33</sup> Aperui os meum et locutus sum:
&#x201c;Comparate vobis sine argento</span>
    <span class="versiculo"><sup>34</sup> et collum vestrum subicite iugo,
et suscipiat anima vestra disciplinam:
in proximo est enim invenire eam.</span>
    <span class="versiculo"><sup>35</sup> Videte oculis vestris quia modicum laboravi
et inveni mihi multam requiem.</span>
    <span class="versiculo"><sup>36</sup> Assumite disciplinam in multo numero argenti
et copiosum aurum possidete in ea.</span>
    <span class="versiculo"><sup>37</sup> Laetetur anima vestra in misericordia eius,
et non confundemini in laude ipsius.</span>
    <span class="versiculo"><sup>38</sup> Operamini opus vestrum ante tempus,
et dabit vobis mercedem vestram in tempore suo&#x201d; &#x201d;.</span>
</div>
