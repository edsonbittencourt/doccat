<div>
    <span class="capitulo">23</span>
    <span class="versiculo"><sup>1</sup> Domine, pater et dominator vitae meae,
ne derelinquas me in consilio eorum
nec sinas me cadere in illis.</span>
    <span class="versiculo"><sup>2</sup> Quis superponet in cogitatu meo flagella
et in corde meo doctrinam sapientiae,
ut ignorationibus meis non parcant mihi,
et non appareant delicta mea,</span>
    <span class="versiculo"><sup>3</sup> et ne adincrescant ignorantiae meae,
et multiplicentur delicta mea, et peccata mea abundent,
et incidam in conspectu adversariorum meorum,
et gaudeat super me inimicus meus?</span>
    <span class="versiculo"><sup>4</sup> Domine, pater et Deus vitae meae,
ne derelinquas me in cogitatu illorum.</span>
    <span class="versiculo"><sup>5</sup> Extollentiam oculorum meorum ne dederis mihi
et omne desiderium averte a me.</span>
    <span class="versiculo"><sup>6</sup> Aufer a me ventris concupiscentias,
et concubitus concupiscentiae ne apprehendant me,
et animae irreverenti et infrunitae ne tradas me.</span>
    <span class="versiculo"><sup>7</sup> De doctrina oris.
Doctrinam oris audite, filii;
et, qui custodierit illam, non capietur labiis
nec scandalizabitur in operibus nequissimis.</span>
    <span class="versiculo"><sup>8</sup> In labiis suis apprehendetur peccator,
et maledicus et superbus scandalizabitur in illis.</span>
    <span class="versiculo"><sup>9</sup> Iurationi non assuescas os tuum:
multi enim casus in illa.</span>
    <span class="versiculo"><sup>10</sup> Nominatio vero Dei non sit assidua in ore tuo,
et nominibus sanctorum non admiscearis,
quoniam non eris immunis ab eis.</span>
    <span class="versiculo"><sup>11</sup> Sicut enim servus exquisitus assidue
livore carere non poterit,
sic omnis iurans et nominans in toto
a peccato non purgabitur.</span>
    <span class="versiculo"><sup>12</sup> Vir multum iurans implebitur iniquitate,
et non discedet a domo illius plaga.</span>
    <span class="versiculo"><sup>13</sup> Et, si frustraverit, delictum illius super ipsum erit;
et, si dissimulaverit, delinquet dupliciter.</span>
    <span class="versiculo"><sup>14</sup> Et, si in vacuum iuraverit, non iustificabitur:
replebitur enim malis domus illius.</span>
    <span class="versiculo"><sup>15</sup> Est et alia loquela morti comparanda:
non inveniatur in hereditate Iacob.</span>
    <span class="versiculo"><sup>16</sup> Etenim a timoratis omnia haec sunt remota,
et in delictis non volutabuntur.</span>
    <span class="versiculo"><sup>17</sup> Indisciplinatae turpitudini non assuescat os tuum:
est enim in illa verbum peccati.</span>
    <span class="versiculo"><sup>18</sup> Memento patris et matris tuae,
in medio enim magnatorum consistis;</span>
    <span class="versiculo"><sup>19</sup> ne forte obliviscaris tui in conspectu illorum
et assiduitate tua infatuatus improperium patiaris
et maluisses non nasci et diem nativitatis tuae maledicas.</span>
    <span class="versiculo"><sup>20</sup> Homo assuetus in verbis improperii
in omnibus diebus suis non erudietur.</span>
    <span class="versiculo"><sup>21</sup> Duo genera abundant in peccatis,
et tertium adducit iram et perditionem:</span>
    <span class="versiculo"><sup>22</sup> anima calida quasi ignis ardens
non exstinguetur, donec consumatur;</span>
    <span class="versiculo"><sup>23</sup> et homo fornicarius in corpore carnis suae
non desinet, donec incendat ignem.</span>
    <span class="versiculo"><sup>24</sup> Homini fornicario omnis panis dulcis:
non cessabit nisi in morte.</span>
    <span class="versiculo"><sup>25</sup> Omnis homo, qui transgreditur super lectum suum
contemnens in anima sua et dicens: &#x201c; Quis me videt?</span>
    <span class="versiculo"><sup>26</sup> Tenebrae circumdant me, et parietes cooperiunt me,
et nemo circumspicit me; quem vereor?
Delictorum meorum non memorabitur Altissimus &#x201d;</span>
    <span class="versiculo"><sup>27</sup> et non intellegit quoniam omnia videt oculus illius,
quoniam expellit a se timorem Dei huiusmodi hominis timor.
Et oculi hominum sunt timor illius,</span>
    <span class="versiculo"><sup>28</sup> et non cognovit quoniam oculi Domini
multo plus lucidiores sunt super solem
circumspicientes omnes vias hominum et profundum abyssi
et hominum corda intuentes in absconditas partes.</span>
    <span class="versiculo"><sup>29</sup> Domino enim Deo, antequam crearentur, omnia sunt agnita;
sic et, postquam perfecta sunt, respicit omnia.</span>
    <span class="versiculo"><sup>30</sup> Hic in plateis civitatis vindicabitur
et quasi pullus equinus fugabitur
et, ubi non speravit, apprehendetur;</span>
    <span class="versiculo"><sup>31</sup> et erit dedecus omnibus,
eo quod non intellexerit timorem Domini.</span>
    <span class="versiculo"><sup>32</sup> Sic et mulier omnis relinquens virum suum
et statuens hereditatem ex alieno matrimonio.</span>
    <span class="versiculo"><sup>33</sup> Primo enim in lege Altissimi incredibilis fuit,
secundo in virum suum deliquit,
tertio in adulterio fornicata est
et ex alio viro filios statuit sibi.</span>
    <span class="versiculo"><sup>34</sup> Haec in ecclesiam adducetur
et in filios eius respicietur;</span>
    <span class="versiculo"><sup>35</sup> non tradent filii eius radices,
et rami eius non dabunt fructum:</span>
    <span class="versiculo"><sup>36</sup> derelinquet in maledictum memoriam suam,
et dedecus illius non delebitur.</span>
    <span class="versiculo"><sup>37</sup> Et agnoscent, qui derelicti sunt,
quoniam nihil melius est quam timor Dei,
et nihil dulcius quam attendere mandatis Domini.</span>
    <span class="versiculo"><sup>38</sup> Gloria magna est sequi Dominum;
longitudo enim dierum assumetur ab eo.</span>
</div>
