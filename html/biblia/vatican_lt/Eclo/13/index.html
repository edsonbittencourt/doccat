<div>
    <span class="capitulo">13</span>
    <span class="versiculo"><sup>1</sup> Qui tetigerit picem, inquinabitur ab ea;
et, qui communicaverit superbo, induet superbiam.</span>
    <span class="versiculo"><sup>2</sup> Pondus super te ne tollas
et honestiori et ditiori te ne socius fueris.</span>
    <span class="versiculo"><sup>3</sup> Quid communicabit caccabus ad ollam?
Quando enim se colliserint, confringetur.</span>
    <span class="versiculo"><sup>4</sup> Dives iniuste egit et fremet,
pauper autem laesus, ipse supplicabit.</span>
    <span class="versiculo"><sup>5</sup> Si utilis fueris, assumet te
et, si non habueris, derelinquet te.</span>
    <span class="versiculo"><sup>6</sup> Si habes, convivet tecum et evacuabit te
et ipse non dolebit super te.</span>
    <span class="versiculo"><sup>7</sup> Si necessarius illi fueris, ludet te
et subridens spem dabit narrans tibi bona
et dicet: &#x201c; Quid opus est tibi? &#x201d;.</span>
    <span class="versiculo"><sup>8</sup> Et confundet te in cibis suis,
donec te exinaniat bis et ter
et in novissimo deridebit te;
et postea videns derelinquet te
et caput suum movebit ad te.</span>
    <span class="versiculo"><sup>9</sup> Humiliare Deo et exspecta manus eius.</span>
    <span class="versiculo"><sup>10</sup> Attende, ne seductus in stultitiam humilieris.</span>
    <span class="versiculo"><sup>11</sup> Noli esse humilis in sapientia tua,
ne humiliatus in stultitiam seducaris.</span>
    <span class="versiculo"><sup>12</sup> Advocatus a potentiore discede,
et eo magis te advocabit.</span>
    <span class="versiculo"><sup>13</sup> Ne accedas, ne impingaris;
et ne longe sis ab eo, ne eas in oblivionem.</span>
    <span class="versiculo"><sup>14</sup> Ne retineas ex aequo loqui cum illo
nec credas multis verbis illius;
ex multa enim loquela tentabit te
et subridens inquiret de absconditis tuis.</span>
    <span class="versiculo"><sup>15</sup> Immitis animus illius conservabit verba tua
et non parcet de malitia et de vinculis.</span>
    <span class="versiculo"><sup>16</sup> Cave tibi et attende diligenter auditui tuo,
quoniam cum subversione tua ambulas.</span>
    <span class="versiculo"><sup>17</sup> Audiens vero illa
ex somno evigila.</span>
    <span class="versiculo"><sup>18</sup> Omni vita tua dilige Deum
et invoca illum in salutem tuam.</span>
    <span class="versiculo"><sup>19</sup> Omne animal diligit simile sibi:
sic et omnis homo proximum sibi.</span>
    <span class="versiculo"><sup>20</sup> Omnis caro ad similem sibi coniungetur,
et omnis homo simili sui sociabitur.</span>
    <span class="versiculo"><sup>21</sup> Quid communicabit lupus agno?
Sic peccator iusto.</span>
    <span class="versiculo"><sup>22</sup> Quae pax hyaenae ad canem?
Aut quae pars diviti ad pauperem?</span>
    <span class="versiculo"><sup>23</sup> Venatio leonis onager in eremo,
sic et pascua divitum sunt pauperes.</span>
    <span class="versiculo"><sup>24</sup> Et sicut abominatio est superbo humilitas,
sic et exsecratio divitis pauper.</span>
    <span class="versiculo"><sup>25</sup> Dives commotus confirmatur ab amicis suis,
humilis autem, cum ceciderit, expelletur et a notis.</span>
    <span class="versiculo"><sup>26</sup> Diviti decepto multi recuperatores:
locutus est nefaria, et iustificaverunt illum;</span>
    <span class="versiculo"><sup>27</sup> humilis deceptus est, insuper et arguitur:
locutus est sensate, et non est datus ei locus.</span>
    <span class="versiculo"><sup>28</sup> Dives locutus est, et omnes tacuerunt,
et verbum illius usque ad nubes perducent;</span>
    <span class="versiculo"><sup>29</sup> pauper locutus est, et dicunt: &#x201c; Quis est hic? &#x201d;
et, si offenderit, insuper subvertent illum.</span>
    <span class="versiculo"><sup>30</sup> Bona est substantia, cui non est peccatum in conscientia,
et nequissima paupertas in ore impii.</span>
    <span class="versiculo"><sup>31</sup> Cor hominis immutat faciem illius
sive in bona sive in mala.</span>
    <span class="versiculo"><sup>32</sup> Vestigium cordis boni facies hilaris:
difficile invenies et cum labore.</span>
</div>
