<div>
	<span class="capitulo">30</span>
	<span class="versiculo"><sup>1</sup> De filiis.
Qui diligit filium suum, assi duat illi flagella,
ut laetetur in novissimo suo.</span>
	<span class="versiculo"><sup>2</sup> Qui docet filium suum, fructum habebit in illo
et in medio domesticorum in illo gloriabitur.</span>
	<span class="versiculo"><sup>3</sup> Qui docet filium suum, in zelum mittet inimicum
et in medio amicorum gloriabitur in illo.</span>
	<span class="versiculo"><sup>4</sup> Mortuus est pater eius et quasi non est mortuus:
similem enim reliquit sibi post se.</span>
	<span class="versiculo"><sup>5</sup> In vita sua vidit et laetatus est in illo,
in obitu suo non est contristatus.
Nec confusus est coram inimicis:</span>
	<span class="versiculo"><sup>6</sup> reliquit enim defensorem domus contra inimicos
et amicis reddentem gratiam.</span>
	<span class="versiculo"><sup>7</sup> Qui blanditur filio, colligabit vulnera eius,
et super omnem vocem turbabuntur viscera sua.</span>
	<span class="versiculo"><sup>8</sup> Equus indomitus evadit durus,
et filius remissus evadet praeceps.</span>
	<span class="versiculo"><sup>9</sup> Lacta filium, et paventem te faciet;
lude cum eo, et contristabit te.</span>
	<span class="versiculo"><sup>10</sup> Non corrideas illi, ne doleas,
et in novissimo obstupescent dentes tui.</span>
	<span class="versiculo"><sup>11</sup> Non des illi potestatem in iuventute
et ne despicias errata illius.</span>
	<span class="versiculo"><sup>12</sup> Curva cervicem eius in iuventute
et tunde latera eius, dum infans est,
ne forte induret et non credat tibi,
et erit tibi ab illo dolor animae.</span>
	<span class="versiculo"><sup>13</sup> Doce filium tuum et operare in illo,
ne in turpitudinem illius offendas.</span>
	<span class="versiculo"><sup>14</sup> Melior est pauper sanus et fortis viribus
quam dives imbecillis et flagellatus in carne sua.</span>
	<span class="versiculo"><sup>15</sup> Salus carnis melior est omni auro et argento,
et spiritus validus quam census immensus.</span>
	<span class="versiculo"><sup>16</sup> Non est census super censum salutis corporis,
et non est oblectatio super cordis gaudium.</span>
	<span class="versiculo"><sup>17</sup> Melior est mors quam vita amara,
et requies aeterna quam languor perseverans.</span>
	<span class="versiculo"><sup>18</sup> Bona effusa in ore clauso
quasi appositiones epularum circumpositae sepulcro.</span>
	<span class="versiculo"><sup>19</sup> Quid proderit libatio idolo?
Nec enim manducabit nec odorabitur:</span>
	<span class="versiculo"><sup>20</sup> sic qui effugatur a Domino
portans mercedes iniquitatis,</span>
	<span class="versiculo"><sup>21</sup> videns oculis et ingemiscens
sicut spado complectens virginem et suspirans.</span>
	<span class="versiculo"><sup>22</sup> Tristitiam non des animae tuae
et non affligas temetipsum in consilio tuo.</span>
	<span class="versiculo"><sup>23</sup> Iucunditas cordis haec est vita hominis
et thesaurus sine defectione sanctitatis,
et exsultatio viri est longaevitas.</span>
	<span class="versiculo"><sup>24</sup> Indulge animae tuae et consolare cor tuum
et tristitiam longe repelle a te.</span>
	<span class="versiculo"><sup>25</sup> Multos enim occidit tristitia,
et non est utilitas in illa;</span>
	<span class="versiculo"><sup>26</sup> zelus et iracundia minuunt dies,
et ante tempus senectam adducet cogitatus.</span>
	<span class="versiculo"><sup>27</sup> Splendidum cor et bonum in epulis est;
epulae enim illius diligenter fiunt.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
