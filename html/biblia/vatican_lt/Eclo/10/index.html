<div>
    <span class="capitulo">10</span>
    <span class="versiculo"><sup>1</sup> Iudex sapiens instituet populum suum,
et principatus sensati stabilis erit.</span>
    <span class="versiculo"><sup>2</sup> Secundum iudicem populi sic et ministri eius,
et qualis rector est civitatis, tales et inhabitantes in ea.</span>
    <span class="versiculo"><sup>3</sup> Rex insipiens perdet populum suum,
et civitates inhabitabuntur per sensum potentium.</span>
    <span class="versiculo"><sup>4</sup> In manu Dei potestas terrae,
et utilem rectorem suscitabit in tempus super illam.</span>
    <span class="versiculo"><sup>5</sup> In manu Dei prosperitas hominis,
et super faciem scribae imponet honorem suum.</span>
    <span class="versiculo"><sup>6</sup> Pro omni iniuria proximi ne rependas
et nihil agas in operibus superbiae.</span>
    <span class="versiculo"><sup>7</sup> Odibilis coram Deo est et hominibus superbia,
et utrisque execrabilis omnis vexatio.</span>
    <span class="versiculo"><sup>8</sup> Regnum a gente in gentem transfertur
propter iniustitias et contumelias et divitias dolosas.</span>
    <span class="versiculo"><sup>9</sup> Avaro autem nihil est scelestius,
hic enim et animam suam venalem habet.</span>
    <span class="versiculo"><sup>10</sup> Quid superbit terra et cinis?
Quoniam in vita sua proiecit intima sua.</span>
    <span class="versiculo"><sup>11</sup> Languor prolixior gravat medicum,
brevis languor serenat medicum.</span>
    <span class="versiculo"><sup>12</sup> Omnis potentatus brevis vita,
sic et rex hodie est et cras morietur.</span>
    <span class="versiculo"><sup>13</sup> Cum enim morietur homo,
hereditabit serpentes et bestias et vermes.</span>
    <span class="versiculo"><sup>14</sup> Initium superbiae hominis apostatare a Deo;</span>
    <span class="versiculo"><sup>15</sup> et ab eo, qui fecit illum, recessit cor eius.
Quoniam initium omnis peccati est superbia,
qui tenuerit illam, ebulliet maledictum,
et subvertet eum in finem.</span>
    <span class="versiculo"><sup>16</sup> Propterea mirabiles fecit Dominus plagas malorum
et destruxit eos usque in finem.</span>
    <span class="versiculo"><sup>17</sup> Sedes ducum superborum destruxit Deus
et sedere fecit mites pro eis.</span>
    <span class="versiculo"><sup>18</sup> Radices gentium superbarum eradicavit Deus
et plantavit humiles pro ipsis.</span>
    <span class="versiculo"><sup>19</sup> Terras gentium evertit Dominus
et perdidit eas usque ad fundamentum.</span>
    <span class="versiculo"><sup>20</sup> Arefecit ex ipsis et disperdidit eos
et cessare fecit memoriam eorum a terra.</span>
    <span class="versiculo"><sup>21</sup> Memoriam superborum perdidit Deus
et reliquit memoriam humilium sensu.</span>
    <span class="versiculo"><sup>22</sup> Non est creata hominibus superbia,
neque iracundia nato mulierum.</span>
    <span class="versiculo"><sup>23</sup> Semen hominum honoratum hoc,
quod timet Deum;
semen autem hoc exhonorabitur,
quod praeterit mandata Domini.</span>
    <span class="versiculo"><sup>24</sup> In medio fratrum rector illorum in honore;
et, qui timent Dominum, erunt in oculis illius.</span>
    <span class="versiculo"><sup>25</sup> Peregrinus, advena et pauper:
timor Dei est gloria eorum.</span>
    <span class="versiculo"><sup>26</sup> Noli despicere hominem iustum pauperem
et noli magnificare virum peccatorem divitem.</span>
    <span class="versiculo"><sup>27</sup> Magnus et iudex et potens est in honore,
sed non est maior illo, qui timet Deum.</span>
    <span class="versiculo"><sup>28</sup> Servo sensato liberi servient;
et vir prudens et disciplinatus non murmurabit correptus.</span>
    <span class="versiculo"><sup>29</sup> Noli extollere te in faciendo opere tuo
et noli gloriari in tempore angustiae tuae.</span>
    <span class="versiculo"><sup>30</sup> Melior est, qui operatur et abundat in omnibus,
quam qui gloriatur et eget pane.</span>
    <span class="versiculo"><sup>31</sup> Fili, in mansuetudine honora animam tuam
et da illi victum cultumque secundum meritum suum.</span>
    <span class="versiculo"><sup>32</sup> Peccantem in animam suam quis iustificabit?
Et quis honorificabit exhonorantem animam suam?</span>
    <span class="versiculo"><sup>33</sup> Est pauper, qui honoratur propter disciplinam et timorem suum,
et est homo, qui honorificatur propter substantiam suam.</span>
    <span class="versiculo"><sup>34</sup> Qui autem honoratur in paupertate, quanto magis in substantia!
Et, qui exhonoratur in substantia, quanto magis in paupertate!</span>
</div>
