<div>
	<span class="capitulo">38</span>
	<span class="versiculo"><sup>1</sup> Honora medicum propter necessitatem;
etenim illum creavit Altissimus.</span>
	<span class="versiculo"><sup>2</sup> A Deo est enim illi sapientia,
et a rege accipiet donationem.</span>
	<span class="versiculo"><sup>3</sup> Disciplina medici exaltabit caput illius,
et in conspectu magnatorum collaudabitur.</span>
	<span class="versiculo"><sup>4</sup> Altissimus creavit de terra medicamenta,
et vir prudens non abhorrebit illa.</span>
	<span class="versiculo"><sup>5</sup> Nonne a ligno indulcata est aqua amara,</span>
	<span class="versiculo"><sup>6</sup> ut agnoscerent homines virtutem illius?
Et dedit hominibus scientiam Altissimus,
ut honoraretur in mirabilibus suis.</span>
	<span class="versiculo"><sup>7</sup> In his curans mitigabit dolorem,
et unguentarius faciet pigmenta suavitatis,
ut non consumantur opera eius:</span>
	<span class="versiculo"><sup>8</sup> et salus super faciem terrae.</span>
	<span class="versiculo"><sup>9</sup> Fili, in tua infirmitate ne despicias teipsum,
sed ora Dominum, et ipse curabit te.</span>
	<span class="versiculo"><sup>10</sup> Averte a delicto et dirige manus
et ab omni peccato munda cor tuum;</span>
	<span class="versiculo"><sup>11</sup> da suavitatem et memoriam similaginis
et impingua oblationem pro opibus tuis.
Et da locum medico,</span>
	<span class="versiculo"><sup>12</sup> etenim illum Dominus creavit;
et non discedat a te, quia opera eius sunt necessaria.</span>
	<span class="versiculo"><sup>13</sup> Est enim tempus, quando per manus illorum est solacium.</span>
	<span class="versiculo"><sup>14</sup> Ipsi vero Dominum deprecabuntur,
ut dirigat ad rectam cognitionem
et prosperet curationem.</span>
	<span class="versiculo"><sup>15</sup> Qui delinquit in conspectu eius, qui fecit eum,
incidet in manus medici.</span>
	<span class="versiculo"><sup>16</sup> Fili, in mortuum produc lacrimas
et, quasi dira passus, incipe lamentationem
et secundum iudicium contege corpus illius
et non despicias sepulturam illius.</span>
	<span class="versiculo"><sup>17</sup> Amare fer fletum et perfice lamentum</span>
	<span class="versiculo"><sup>18</sup> et fac luctum secundum meritum eius,
uno die vel duobus propter detractionem,
et consolare propter tristitiam.</span>
	<span class="versiculo"><sup>19</sup> A tristitia enim festinat mors,
et tristitia cordis flectit virtutem.</span>
	<span class="versiculo"><sup>20</sup> In abductione permanet tristitia,
et vita inopis maledictio cordis.</span>
	<span class="versiculo"><sup>21</sup> Ne dederis in tristitia cor tuum,
sed repelle eam a te et memento novissimorum.</span>
	<span class="versiculo"><sup>22</sup> Ne ultra memineris: neque enim est conversio;
et huic nihil proderis et teipsum pessimabis.</span>
	<span class="versiculo"><sup>23</sup> Memor esto iudicii eius, sic enim erit et tuum:
mihi heri, et tibi hodie.</span>
	<span class="versiculo"><sup>24</sup> In requie mortui requiescere fac memoriam eius
et consolare in illo in exitu spiritus sui.</span>
	<span class="versiculo"><sup>25</sup> Sapientia scribae in opportunitate vacationis;
et, qui minoratur operatione, ipse sapientia replebitur.
Qua sapientia replebitur,</span>
	<span class="versiculo"><sup>26</sup> qui tenet aratrum
et qui gloriatur in iaculo stimuli?
Boves agitat et conversatur in operibus eorum,
et enarratio eius in filiis taurorum.</span>
	<span class="versiculo"><sup>27</sup> Cor suum dabit ad versandos sulcos,
et vigilia eius in sagina vaccarum.</span>
	<span class="versiculo"><sup>28</sup> Sic omnis faber et architectus,
qui noctem tamquam diem transigit,
qui sculpit signacula sculptilia,
et assiduitas eius variare picturam;
cor suum dabit in similitudinem picturae,
et vigilia sua perficere opus.</span>
	<span class="versiculo"><sup>29</sup> Sic faber ferrarius sedens iuxta incudem
et considerans opus ferri;
vapor ignis uret carnes eius,
et in calore fornacis concertatur.</span>
	<span class="versiculo"><sup>30</sup> Vox mallei exsurdat aurem eius,
et contra similitudinem vasis oculus eius.</span>
	<span class="versiculo"><sup>31</sup> Cor suum dabit in consummationem operum
et vigilia sua ornare in perfectionem.</span>
	<span class="versiculo"><sup>32</sup> Sic figulus sedens ad opus suum,
convertens pedibus suis rotam,
qui in sollicitudine positus est semper propter opus suum,
et in numero est omnis operatio eius;</span>
	<span class="versiculo"><sup>33</sup> in brachio suo formabit lutum
et ante canos suos curvabit virtutem suam:</span>
	<span class="versiculo"><sup>34</sup> cor suum dabit, ut consummet linitionem,
et vigilia sua mundare fornacem.</span>
	<span class="versiculo"><sup>35</sup> Omnes hi in manibus suis speraverunt,
et unusquisque in arte sua sapiens est.</span>
	<span class="versiculo"><sup>36</sup> Sine his omnibus non aedificabitur civitas,</span>
	<span class="versiculo"><sup>37</sup> et non inhabitabunt nec inambulabunt.
Verumtamen in consilium populi non requirentur
et in ecclesiam non transilient;</span>
	<span class="versiculo"><sup>38</sup> super sellam iudicis non sedebunt
et decretum iudicii non intellegent
neque palam facient disciplinam et iudicium
et in parabolis non invenientur;</span>
	<span class="versiculo"><sup>39</sup> sed creaturam laboris confirmabunt,
et sollicitudo illorum in operatione artis.</span>
</div>
