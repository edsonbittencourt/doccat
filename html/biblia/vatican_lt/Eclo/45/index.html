<div>
    <span class="capitulo">45</span>
    <span class="versiculo"><sup>1</sup> dilectum a Deo et hominibus
Moysen, cuius memoria in benedictione est.</span>
    <span class="versiculo"><sup>2</sup> Similem illum fecit in gloria sanctorum
et magnificavit eum in timore inimicorum
et in verbis suis signa acceleravit.</span>
    <span class="versiculo"><sup>3</sup> Glorificavit illum in conspectu regum
et ius dedit illi ad populum suum
et ostendit illi gloriam suam.</span>
    <span class="versiculo"><sup>4</sup> In fide et lenitate ipsius sanctum fecit illum
et elegit eum ex omni carne.</span>
    <span class="versiculo"><sup>5</sup> Auditam fecit illi vocem suam
et induxit illum in nubem;</span>
    <span class="versiculo"><sup>6</sup> et dedit illi coram praecepta
et legem vitae et disciplinae,
docere Iacob testamentum suum
et iudicia sua Israel.</span>
    <span class="versiculo"><sup>7</sup> Excelsum fecit Aaron sanctum similem ei,
fratrem eius de tribu Levi.</span>
    <span class="versiculo"><sup>8</sup> Statuit illum in testamentum aeternum
et dedit illi sacerdotium gentis,
et beatificavit illum in gloria</span>
    <span class="versiculo"><sup>9</sup> et circumcinxit eum zona gloriae.
Et induit eum perfecto decore
et coronavit eum in vasis virtutis:</span>
    <span class="versiculo"><sup>10</sup> femoralia et tunicam et umerale posuit ei
et cinxit illum tintinnabulis aureis,
malis granatis plurimis in gyro,</span>
    <span class="versiculo"><sup>11</sup> ut daret sonitum in incessu suo,
auditum faceret sonitum in templo
in memoriam filiis gentis suae.</span>
    <span class="versiculo"><sup>12</sup> Stola sancta auro et hyacintho et purpura,
opus textile rationale iudicii et cingulum,</span>
    <span class="versiculo"><sup>13</sup> tortum coccum opere artificis,
gemmae pretiosae super rationale
in ligatura auri, opere lapidarii sculptis,
in memoriam cum scriptura sculpta secundum numerum tribuum Israel.</span>
    <span class="versiculo"><sup>14</sup> Corona aurea super mitram eius,
lamina cum signo sanctitatis, gloria honoris,
opus virtutis et desideria oculorum, perfecta pulchritudo.</span>
    <span class="versiculo"><sup>15</sup> Sic pulchra ante ipsum non fuerunt talia in sempiternum;</span>
    <span class="versiculo"><sup>16</sup> non induet illa alienigena aliquis,
sed tantum filii ipsius soli
et nepotes eius per omne tempus.</span>
    <span class="versiculo"><sup>17</sup> Sacrificium ipsius consumitur
igne cotidie iuge bis.</span>
    <span class="versiculo"><sup>18</sup> Complevit Moyses manus eius
et unxit illum oleo sancto.</span>
    <span class="versiculo"><sup>19</sup> Factum est illi in testamentum aeternum
et semini eius sicut dies caeli:
ministrare illi et fungi sacerdotio
et benedicere populum suum in nomine eius.</span>
    <span class="versiculo"><sup>20</sup> Ipsum elegit ab omni vivente
offerre sacrificium Deo, incensum et adipes
et incendere bonum odorem et memoriale
et placare pro populo suo.</span>
    <span class="versiculo"><sup>21</sup> Et dedit illi in praeceptis suis potestatem,
in testamentis iudiciorum:
docere Iacob testimonia
et in lege sua lucem dare Israel.</span>
    <span class="versiculo"><sup>22</sup> Quia contra illum steterunt alieni,
et propter invidiam circumdederunt illum homines in deserto,
qui erant cum Dathan et Abiram,
et congregatio Core in iracundia furoris sui.</span>
    <span class="versiculo"><sup>23</sup> Vidit Dominus Deus, et non placuit illi,
et consumpti sunt in impetu iracundiae eius.</span>
    <span class="versiculo"><sup>24</sup> Fecit illis monstra
et consumpsit illos in flamma ignis.</span>
    <span class="versiculo"><sup>25</sup> Et addidit Aaron gloriam
et dedit illi hereditatem
et primitias frugum terrae divisit illi.</span>
    <span class="versiculo"><sup>26</sup> Panem ipsis in primis paravit in satietatem,
nam et sacrificia Domini edent,
quae dedit illi et semini eius.</span>
    <span class="versiculo"><sup>27</sup> Ceterum in terra gentis non hereditabit,
et pars non est illi in gente:
ipse est enim pars eius et hereditas.</span>
    <span class="versiculo"><sup>28</sup> Et Phinees filius Eleazari tertius in gloria est,
zelando timorem Domini;</span>
    <span class="versiculo"><sup>29</sup> et stetit in ruptura pro gente,
in bonitate et alacritate animae suae placuit Deo pro lsrael.</span>
    <span class="versiculo"><sup>30</sup> Ideo statuit illi testamentum pacis,
principem sanctorum et gentis suae,
ut sit illi et semini eius
sacerdotii dignitas in aeternum.</span>
    <span class="versiculo"><sup>31</sup> Et testamentum David regi filio Iesse de tribu Iudae,
hereditas viri coram gloria eius,
hereditas Aaron et semini eius.
Det vobis sapientiam in cor vestrum
iudicare gentem suam in iustitia,
ne abolerentur bona ipsorum,
et gloria ipsorum in generationes aeternas.</span>
</div>
