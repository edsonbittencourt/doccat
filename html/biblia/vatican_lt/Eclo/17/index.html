<div>
	<span class="capitulo">17</span>
	<span class="versiculo"><sup>1</sup> Deus creavit de terra hominem
et secundum imaginem suam fecit illum;</span>
	<span class="versiculo"><sup>2</sup> et iterum convertit illum in ipsam
et secundum se vestivit illum virtute.</span>
	<span class="versiculo"><sup>3</sup> Numerum dierum et tempus dedit illi
et dedit illi potestatem eorum, quae sunt super terram.</span>
	<span class="versiculo"><sup>4</sup> Posuit timorem illius super omnem carnem,
ut dominaretur bestiarum et volatilium.</span>
	<span class="versiculo"><sup>5</sup> Creavit illis consilium et linguam et oculos et aures
et cor dedit illis excogitandi
et disciplina intellectus replevit illos.</span>
	<span class="versiculo"><sup>6</sup> Creavit illis scientiam spiritus,
sensu implevit cor illorum
et mala et bona ostendit illis.</span>
	<span class="versiculo"><sup>7</sup> Posuit timorem suum super corda illorum
ostendens illis magnalia operum suorum</span>
	<span class="versiculo"><sup>8</sup> et dedit illis gloriari in mirabilibus illius,
ut nomen sanctificationis collaudent
et magnalia enarrent operum eius.</span>
	<span class="versiculo"><sup>9</sup> Addidit illis disciplinam
et legem vitae hereditavit illos.</span>
	<span class="versiculo"><sup>10</sup> Testamentum aeternum constituit cum illis
et iustitiam et iudicia sua ostendit illis.</span>
	<span class="versiculo"><sup>11</sup> Et magnalia honoris eius vidit oculus illorum,
et honorem vocis eius audierunt aures illorum,
et dixit illis: &#x201c; Attendite ab omni iniquo &#x201d;.</span>
	<span class="versiculo"><sup>12</sup> Et mandavit illis unicuique de proximo suo.</span>
	<span class="versiculo"><sup>13</sup> Viae illorum coram ipso sunt semper:
non sunt absconsae ab oculis ipsius.</span>
	<span class="versiculo"><sup>14</sup> In unamquamque gentem praeposuit rectorem,</span>
	<span class="versiculo"><sup>15</sup> et pars Dei Israel factus est.</span>
	<span class="versiculo"><sup>16</sup> Et omnia opera illorum velut sol in conspectu eius;
et oculi eius sine intermissione inspicientes in viis eorum.</span>
	<span class="versiculo"><sup>17</sup> Non sunt absconsae iniquitates illorum
et omnia peccata eorum in conspectu Dei.</span>
	<span class="versiculo"><sup>18</sup> Eleemosyna viri quasi signaculum cum ipso,
et gratiam hominis quasi pupillam conservabit.</span>
	<span class="versiculo"><sup>19</sup> Et postea resurget et retribuet illis
et retributionem unicuique in caput ipsorum convertet.</span>
	<span class="versiculo"><sup>20</sup> Paenitentibus autem dedit viam reditus
et confirmavit deficientes sustinere
et destinavit illis sortem veritatis.</span>
	<span class="versiculo"><sup>21</sup> Convertere ad Dominum et relinque peccata tua;</span>
	<span class="versiculo"><sup>22</sup> precare ante faciem Domini et minue offendicula.</span>
	<span class="versiculo"><sup>23</sup> Revertere ad Altissimum et avertere ab iniustitia tua
et nimis odito exsecrationem.</span>
	<span class="versiculo"><sup>24</sup> Et cognosce iustitias et iudicia Dei
et sta in sorte propositionis et orationis altissimi Dei.</span>
	<span class="versiculo"><sup>25</sup> Altissimum quis laudabit in inferis
pro vivis et dantibus confessionem Deo?</span>
	<span class="versiculo"><sup>26</sup> Non demoreris in errore impiorum;
ante mortem confitere:
a mortuo, quasi nihil sit, perit confessio.</span>
	<span class="versiculo"><sup>27</sup> Confiteberis vivens, vivus et sanus confiteberis
et laudabis Deum et gloriaberis in miserationibus illius.</span>
	<span class="versiculo"><sup>28</sup> Quam magna misericordia Domini,
et propitiatio illius convertentibus ad se!</span>
	<span class="versiculo"><sup>29</sup> Nec enim omnia possunt esse in hominibus,
quoniam non est immortalis filius hominis.</span>
	<span class="versiculo"><sup>30</sup> Quid lucidius sole? Et hic deficiet.
Aut quid nequius quam quod excogitavit caro et sanguis?
Et hoc arguetur.</span>
	<span class="versiculo"><sup>31</sup> Virtutem altitudinis caeli ipse conspicit,
et omnes homines terra et cinis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
