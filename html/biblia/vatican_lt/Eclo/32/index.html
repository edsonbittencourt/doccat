<div>
	<span class="capitulo">32</span>
	<span class="versiculo"><sup>1</sup> Rectorem te posuerunt? Noli extolli:
esto in illis quasi unus ex ipsis.</span>
	<span class="versiculo"><sup>2</sup> Curam illorum habe et sic conside
et omni cura tua explicita recumbe,</span>
	<span class="versiculo"><sup>3</sup> ut laeteris propter illos
et decentiae gratia accipias coronam
et dignationem consequaris corrogationis.</span>
	<span class="versiculo"><sup>4</sup> Loquere, maior natu: decet enim te</span>
	<span class="versiculo"><sup>5</sup> primum verbum in diligenti scientia;
et non impedias musicam.</span>
	<span class="versiculo"><sup>6</sup> Ubi convivium, non effundas sermonem
et importune noli extolli in sapientia tua.</span>
	<span class="versiculo"><sup>7</sup> Gemmula carbunculi in ornamento auri,
et concentus musicorum in convivio vini;</span>
	<span class="versiculo"><sup>8</sup> sicut in fabricatione aurea signum est smaragdi,
sic numerus musicorum in iucundo et moderato vino.</span>
	<span class="versiculo"><sup>9</sup> Audi tacens, et pro reverentia accedet tibi bona gratia.</span>
	<span class="versiculo"><sup>10</sup> Adulescens, loquere in tua causa vix;</span>
	<span class="versiculo"><sup>11</sup> bis, si interrogatus fueris.</span>
	<span class="versiculo"><sup>12</sup> Recapitula sermonem, in paucis multa;
esto quasi scius et simul tacens.</span>
	<span class="versiculo"><sup>13</sup> In medio magnatorum non praesumas
et, ubi sunt senes, non multum loquaris.</span>
	<span class="versiculo"><sup>14</sup> Ante tonitruum praeibit coruscatio,
et ante verecundum praeibit gratia.</span>
	<span class="versiculo"><sup>15</sup> Et hora surgendi non te trices;
praecurre autem prior in domum tuam
et illic avocare et illic lude</span>
	<span class="versiculo"><sup>16</sup> et age conceptiones tuas
et noli peccare in verbo superbo.</span>
	<span class="versiculo"><sup>17</sup> Et super his omnibus benedicito Dominum, qui fecit te
et inebriantem te ab omnibus bonis suis.</span>
	<span class="versiculo"><sup>18</sup> Qui timet Dominum, excipiet doctrinam;
et, qui vigilaverint ad illum, invenient benedictionem.</span>
	<span class="versiculo"><sup>19</sup> Qui quaerit legem, replebitur ab ea; et, qui insidiose agit, scandalizabitur in ea.</span>
	<span class="versiculo"><sup>20</sup> Qui timent Dominum, invenient iudicium iustum
et iustitias quasi lumen accendent.</span>
	<span class="versiculo"><sup>21</sup> Peccator homo vitabit correptionem
et secundum voluntatem suam inveniet comparationem.</span>
	<span class="versiculo"><sup>22</sup> Vir consilii non despiciet intellegentiam;
alienus et superbus non pertimescet timorem.</span>
	<span class="versiculo"><sup>(23)</sup> </span>
	<span class="versiculo"><sup>24</sup> Fili, sine consilio nihil facias
et post factum non paenitebis.</span>
	<span class="versiculo"><sup>25</sup> In via ruinae non eas
et non offendes bis in lapides;
ne credas te viae inexploratae,
ne ponas animae tuae scandalum.</span>
	<span class="versiculo"><sup>26</sup> Et a filiis tuis cave
et a domesticis tuis attende.</span>
	<span class="versiculo"><sup>27</sup> In omni opere tuo confide animae tuae:
haec est enim conservatio mandatorum.</span>
	<span class="versiculo"><sup>28</sup> Qui credit legi, attendit mandatis;
et, qui confidit in Domino, non minorabitur.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
