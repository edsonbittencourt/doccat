<div>
    <span class="capitulo">36</span>
    <span class="versiculo"><sup>1</sup> Miserere nostri, Deus omnium, et respice nos
et ostende nobis lucem miserationum tuarum;</span>
    <span class="versiculo"><sup>2</sup> et immitte timorem tuum super gentes,
quae non exquisierunt te,
ut cognoscant quia non est Deus nisi tu,
et enarrent magnalia tua.</span>
    <span class="versiculo"><sup>3</sup> Alleva manum tuam super gentes alienas,
ut videant potentiam tuam.</span>
    <span class="versiculo"><sup>4</sup> Sicut enim in conspectu eorum sanctificatus es in nobis,
sic in conspectu nostro magnificaberis in eis,</span>
    <span class="versiculo"><sup>5</sup> ut cognoscant, sicut et nos cognovimus,
quoniam non est Deus praeter te, Domine.</span>
    <span class="versiculo"><sup>6</sup> Innova signa et itera mirabilia,</span>
    <span class="versiculo"><sup>7</sup> glorifica manum et firma brachium dextrum,</span>
    <span class="versiculo"><sup>8</sup> excita furorem et effunde iram,</span>
    <span class="versiculo"><sup>9</sup> tolle adversarium et afflige inimicum.</span>
    <span class="versiculo"><sup>10</sup> Festina tempus et memento praefinitionis,
et enarrentur mirabilia tua.</span>
    <span class="versiculo"><sup>11</sup> In ira flammae devoretur, qui salvatur;
et, qui pessimant plebem tuam, inveniant perditionem.</span>
    <span class="versiculo"><sup>12</sup> Contere caput principum inimicorum
dicentium: &#x201c; Non est alius praeter nos!&#x201d;.</span>
    <span class="versiculo"><sup>13</sup> Congrega omnes tribus Iacob
et hereditabis eos sicut ab initio.</span>
    <span class="versiculo"><sup>14</sup> Miserere plebi tuae, super quam invocatum est nomen tuum,
et Israel, quem coaequasti primogenito tuo.</span>
    <span class="versiculo"><sup>15</sup> Miserere civitati sanctificationis tuae,
Ierusalem, loco requiei tuae.</span>
    <span class="versiculo"><sup>16</sup> Reple Sion maiestate tua
et gloria tua templum tuum.</span>
    <span class="versiculo"><sup>17</sup> Da testimonium his, qui ab initio creaturae tuae sunt,
et suscita praedicationes, quas locuti sunt in nomine tuo.</span>
    <span class="versiculo"><sup>18</sup> Da mercedem sustinentibus te,
ut prophetae tui fideles inveniantur.
Et exaudi orationes servorum tuorum,</span>
    <span class="versiculo"><sup>19</sup> secundum beneplacitum super populo tuo,
et dirige nos in viam iustitiae,
et sciant omnes, qui habitant terram,
quia tu es Deus saeculorum.</span>
    <span class="versiculo"><sup>20</sup> Omnem escam manducabit venter,
et est cibus cibo melior;</span>
    <span class="versiculo"><sup>21</sup> fauces percipiunt cibum ferae,
et cor sensatum verba mendacia.</span>
    <span class="versiculo"><sup>22</sup> Cor pravum dabit tristitiam,
et homo peritus retribuet illi.</span>
    <span class="versiculo"><sup>23</sup> Omnem masculum excipiet mulier,
est autem filia melior filia.</span>
    <span class="versiculo"><sup>24</sup> Species mulieris exhilarat faciem viri sui,
et super omnem concupiscentiam hominis superducit desiderium.</span>
    <span class="versiculo"><sup>25</sup> Insuper, si est super lingua eius curatio
et mitigatio et misericordia,
non est vir illius secundum filios hominum.</span>
    <span class="versiculo"><sup>26</sup> Qui possidet mulierem bonam, inchoat possessionem,
adiutorium secundum illum est et columna requiei.</span>
    <span class="versiculo"><sup>27</sup> Ubi non est saepes, diripietur vinea,
et ubi non est mulier, ingemiscet errans.</span>
    <span class="versiculo"><sup>28</sup> Quis credit ei, qui non habet nidum
et deflectens ubicumque obscuraverit,
quasi succinctus latro exsiliens de civitate in civitatem?</span>
</div>
