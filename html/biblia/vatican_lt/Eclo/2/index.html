<div>
	<span class="capitulo">2</span>
	<span class="versiculo"><sup>1</sup> Fili, accedens ad servitutem Dei
sta in iustitia et timore
et praepara animam tuam ad tentationem.</span>
	<span class="versiculo"><sup>2</sup> Dirige cor tuum et sustine,
inclina aurem tuam et suscipe verba intellectus
et ne sollicitus sis in tempore calamitatis.</span>
	<span class="versiculo"><sup>3</sup> Sustine sustentationes Dei, coniungere Deo et ne laxes,
ut sapiens fias in viis tuis.</span>
	<span class="versiculo"><sup>4</sup> Omne, quod tibi applicitum fuerit, accipe et in dolore sustine
et in humilitate tua patientiam habe,</span>
	<span class="versiculo"><sup>5</sup> quoniam in igne probatur aurum et argentum,
homines vero receptibiles in camino humiliationis.</span>
	<span class="versiculo"><sup>6</sup> Crede Deo, et recuperabit te,
et spera in illum, et diriget viam tuam;
serva timorem illius et in illo veterasce.</span>
	<span class="versiculo"><sup>7</sup> Metuentes Dominum, sustinete misericordiam eius
et non deflectatis ab illo, ne cadatis.</span>
	<span class="versiculo"><sup>8</sup> Qui timetis Dominum, credite illi,
et non evacuabitur merces vestra.</span>
	<span class="versiculo"><sup>9</sup> Qui timetis Dominum, sperate in bona
et in oblectationem aevi et in misericordiam.</span>
	<span class="versiculo"><sup>10</sup> Qui timetis Dominum, diligite illum, et illuminabuntur corda vestra.</span>
	<span class="versiculo"><sup>11</sup> Respicite, filii, generationes antiquas et videte:
quis speravit in Domino et confusus est?</span>
	<span class="versiculo"><sup>12</sup> Aut quis permansit in mandatis eius et derelictus est?
Aut quis invocavit eum, et despexit illum?</span>
	<span class="versiculo"><sup>13</sup> Quoniam pius et misericors est Dominus
et remittet in die tribulationis peccata
et protector est omnibus exquirentibus se in veritate.</span>
	<span class="versiculo"><sup>14</sup> Vae duplici corde et labiis scelestis et manibus dissolutis
et peccatori terram ingredienti duabus viis!</span>
	<span class="versiculo"><sup>15</sup> Vae dissolutis corde, qui non credunt,
et ideo non protegentur!</span>
	<span class="versiculo"><sup>16</sup> Vae vobis, qui perdidistis sustinentiam
et qui dereliquistis vias rectas et divertistis in vias pravas!</span>
	<span class="versiculo"><sup>17</sup> Et quid facietis, cum inspicere coeperit Dominus?</span>
	<span class="versiculo"><sup>18</sup> Qui timent Dominum, non erunt incredibiles verbo illius;
et, qui diligunt illum, conservabunt viam illius.</span>
	<span class="versiculo"><sup>19</sup> Qui timent Dominum, inquirent quae beneplacita sunt ei;
et, qui diligunt eum, replebuntur lege ipsius.</span>
	<span class="versiculo"><sup>20</sup> Qui timent Dominum, praeparabunt corda sua
et in conspectu illius sanctificabunt animas suas.</span>
	<span class="versiculo"><sup>21</sup> Qui timent Dominum, custodiunt mandata illius
et patientiam habebunt usque ad inspectionem illius</span>
	<span class="versiculo"><sup>22</sup> dicentes: &#x201c; Si paenitentiam non egerimus,
incidemus in manus Domini et non in manus hominum;</span>
	<span class="versiculo"><sup>23</sup> secundum enim magnitudinem ipsius,
sic et misericordia illius &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
