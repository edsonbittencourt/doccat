<div>
    <span class="capitulo">49</span>
    <span class="versiculo"><sup>1</sup> Memoria Iosiae in compositionem odoris
facta opere pigmentarii;</span>
    <span class="versiculo"><sup>2</sup> in omni ore quasi mel indulcabitur eius memoria
et ut musica in convivio vini.</span>
    <span class="versiculo"><sup>3</sup> Ipse est directus divinitus in paenitentia gentis
et tulit abominationes impietatis;</span>
    <span class="versiculo"><sup>4</sup> et gubernavit ad Dominum cor suum
et in diebus peccatorum corroboravit pietatem.</span>
    <span class="versiculo"><sup>5</sup> Praeter David et Ezechiam et Iosiam,
omnes peccatum commiserunt;</span>
    <span class="versiculo"><sup>6</sup> nam reliquerunt legem Altissimi reges Iudae
et contempserunt timorem Dei;</span>
    <span class="versiculo"><sup>7</sup> dederunt enim regnum suum aliis
et gloriam suam alienae genti;</span>
    <span class="versiculo"><sup>8</sup> incenderunt electam sanctuarii civitatem
et desertas fecerunt vias ipsius in manu Ieremiae.</span>
    <span class="versiculo"><sup>9</sup> Nam male tractaverunt illum,
ipse autem a ventre matris consecratus est propheta
evertere et eruere et perdere
et iterum aedificare et plantare et renovare.</span>
    <span class="versiculo"><sup>10</sup> Ezechiel, qui vidit visionem gloriae,
quam ostendit illi in curru cherubim.</span>
    <span class="versiculo"><sup>11</sup> Nam et commemoratus est inimicorum in imbre
et benefacere illis, qui ostenderunt rectas vias.</span>
    <span class="versiculo"><sup>12</sup> Et duodecim prophetarum ossa pullulent de loco suo;
nam corroboraverunt Iacob
et redemerunt eos in fide virtutis.</span>
    <span class="versiculo"><sup>13</sup> Quomodo amplificemus Zorobabel?
Nam et ipse quasi signum in dextera manu;</span>
    <span class="versiculo"><sup>14</sup> sic et Iesua filius Iosedec.
Qui in diebus suis aedificaverunt domum
et exaltaverunt templum sanctum Domino
paratum in gloriam sempiternam.</span>
    <span class="versiculo"><sup>15</sup> Et Nehemias: in memoria multi temporis,
qui erexit nobis muros eversos
et stare fecit portas et seras;
qui erexit domos nostras.</span>
    <span class="versiculo"><sup>16</sup> Nemo creatus est in terra qualis Henoch;
nam et ipse assumptus est a terra.</span>
    <span class="versiculo"><sup>17</sup> Neque ut Ioseph natus est homo,
princeps fratrum, firmamentum gentis;</span>
    <span class="versiculo"><sup>18</sup> et ossa ipsius visitata sunt
et post mortem prophetaverunt.</span>
    <span class="versiculo"><sup>19</sup> Seth et Sem apud homines gloriam adepti sunt
et super omnem animam in origine Adam.</span>
</div>
