<div>
	<span class="capitulo">41</span>
	<span class="versiculo"><sup>1</sup> O mors, quam amara est memoria tua
homini pacem habenti in substantiis suis,</span>
	<span class="versiculo"><sup>2</sup> viro quieto et, cuius viae directae sunt in omnibus,
et adhuc valenti accipere voluptatem!</span>
	<span class="versiculo"><sup>3</sup> O mors, bonum est iudicium tuum
homini indigenti et, qui minoratur viribus,</span>
	<span class="versiculo"><sup>4</sup> defecto aetate et, cui de omnibus cura est,
qui fiduciam amisit et perdidit patientiam!</span>
	<span class="versiculo"><sup>5</sup> Noli metuere iudicium mortis;
memento eorum, qui ante te fuerunt
et qui superventuri sunt tibi:
hoc iudicium a Domino omni carni;</span>
	<span class="versiculo"><sup>6</sup> et quid resistis beneplacito Altissimi?
Sive decem sive centum sive mille anni,</span>
	<span class="versiculo"><sup>7</sup> non est enim in inferno accusatio vitae.</span>
	<span class="versiculo"><sup>8</sup> Filii abominationum fiunt filii peccatorum,
et qui conversantur in sedibus impiorum;</span>
	<span class="versiculo"><sup>9</sup> filiorum peccatorum periet hereditas,
et cum semine illorum assiduitas opprobrii.</span>
	<span class="versiculo"><sup>10</sup> De patre impio queruntur filii,
quoniam propter illum sunt in opprobrio.</span>
	<span class="versiculo"><sup>11</sup> Vae vobis, viri impii,
qui dereliquistis legem Domini Altissimi!</span>
	<span class="versiculo"><sup>12</sup> Et, si nati fueritis, in maledictione nascemini;
et, si mortui fueritis, in maledictione erit pars vestra.</span>
	<span class="versiculo"><sup>13</sup> Omnia, quae de terra sunt, in terram convertentur,
sic impii a maledicto in perditionem.</span>
	<span class="versiculo"><sup>14</sup> Luctus hominum in corpore ipsorum;
nomen autem impiorum non bonum delebitur.</span>
	<span class="versiculo"><sup>15</sup> Curam habe de bono nomine;
hoc enim magis permanebit tibi
quam mille thesauri pretiosi et magni:</span>
	<span class="versiculo"><sup>16</sup> bonae vitae numerus dierum,
bonum autem nomen permanebit in aevum.</span>
	<span class="versiculo"><sup>17</sup> Melior est homo, qui abscondit stultitiam suam,
quam homo, qui abscondit sapientiam suam.
Sapientia enim abscondita et thesaurus invisibilis,
quae utilitas in utrisque?</span>
	<span class="versiculo"><sup>18</sup> Disciplinam in pace conservate, filii;</span>
	<span class="versiculo"><sup>19</sup> verumtamen reveremini iudicium meum:</span>
	<span class="versiculo"><sup>20</sup> non est enim bonum omnem reverentiam observare,
et non omnis pudor probatus.</span>
	<span class="versiculo"><sup>21</sup> Erubescite a patre et a matre de fornicatione
et a praesidente et a potente de mendacio,</span>
	<span class="versiculo"><sup>22</sup> a principe et a iudice de delicto,
a synagoga et plebe de iniquitate,</span>
	<span class="versiculo"><sup>23</sup> a socio et amico de iniustitia
et de loco, in quo habitas,</span>
	<span class="versiculo"><sup>24</sup> de furto,
de veritate Dei et testamento,
de impositione cubiti super mensam
et a despectione dati et accepti,</span>
	<span class="versiculo"><sup>25</sup> a salutantibus de silentio,
a respectu mulieris fornicariae
et ab aversione vultus cognati</span>
	<span class="versiculo"><sup>26</sup> et ab auferendo partem et non restituendo</span>
	<span class="versiculo"><sup>27</sup> et a respiciendo mulierem alieni viri
et a curiositate in ancillam eius,
neque steteris ad lectum eius;</span>
	<span class="versiculo"><sup>28</sup> ab amicis de sermonibus improperii,
et, cum dederis, ne improperes;</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
