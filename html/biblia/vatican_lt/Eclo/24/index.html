<div>
	<span class="capitulo">24</span>
	<span class="versiculo"><sup>1</sup> Laus sapientiae.
Sapientia laudabit animam suam et in Deo honorabitur
et in medio populi sui gloriabitur</span>
	<span class="versiculo"><sup>2</sup> et in ecclesia Altissimi aperiet os suum
et in conspectu virtutis illius gloriabitur</span>
	<span class="versiculo"><sup>3</sup> et in medio populi sui exaltabitur
et in plenitudine sancta admirabitur</span>
	<span class="versiculo"><sup>4</sup> et in multitudine electorum habebit laudem
et inter benedictos benedicetur dicens:</span>
	<span class="versiculo"><sup>5</sup> &#x201c; Ego ex ore Altissimi prodivi,
primogenita ante omnem creaturam.</span>
	<span class="versiculo"><sup>6</sup> Ego feci in caelis, ut oriretur lumen indeficiens,
et sicut nebula texi omnem terram.</span>
	<span class="versiculo"><sup>7</sup> Ego in altissimis habitavi,
et thronus meus in columna nubis.</span>
	<span class="versiculo"><sup>8</sup> Gyrum caeli circuivi sola
et in profundum abyssi ambulavi,</span>
	<span class="versiculo"><sup>9</sup> in fluctibus maris et in omni terra steti</span>
	<span class="versiculo"><sup>10</sup> et in omni populo et in omni gente primatum habui</span>
	<span class="versiculo"><sup>11</sup> et omnium excellentium et humilium corda virtute calcavi.
In his omnibus requiem quaesivi:
cuius in hereditate morabor?</span>
	<span class="versiculo"><sup>12</sup> Tunc praecepit et dixit mihi Creator omnium,
et, qui creavit me, quietem dedit tabernaculo meo</span>
	<span class="versiculo"><sup>13</sup> et dixit mihi: &#x201c;In Iacob inhabita et in Israel hereditare
et in electis meis mitte radices&#x201d;.</span>
	<span class="versiculo"><sup>14</sup> Ab initio ante saecula creata sum
et usque ad futurum saeculum non desinam.</span>
	<span class="versiculo"><sup>15</sup> Et in tabernaculo sancto coram ipso ministravi,
et sic in Sion firmata sum
et in civitate similiter dilecta requievi,
et in Ierusalem potestas mea.</span>
	<span class="versiculo"><sup>16</sup> Et radicavi in populo honorificato
et in parte Domini, in hereditate illius,
et in plenitudine sanctorum detentio mea.</span>
	<span class="versiculo"><sup>17</sup> Quasi cedrus exaltata sum in Libano,
et quasi cupressus in montibus Hermon.</span>
	<span class="versiculo"><sup>18</sup> Quasi palma exaltata sum in Engaddi,
et quasi plantatio rosae in Iericho.</span>
	<span class="versiculo"><sup>19</sup> Quasi oliva speciosa in campis,
et quasi platanus exaltata sum iuxta aquam in plateis.</span>
	<span class="versiculo"><sup>20</sup> Sicut cinnamomum et balsamum aromatizans odorem dedi;
quasi myrrha electa dedi suavitatem odoris.</span>
	<span class="versiculo"><sup>21</sup> Et quasi storax et galbanus et ungula et gutta,
et quasi libani vapor in tabernaculo.</span>
	<span class="versiculo"><sup>22</sup> Ego quasi terebinthus extendi ramos meos,
et rami mei rami honoris et gratiae.</span>
	<span class="versiculo"><sup>23</sup> Ego quasi vitis germinavi gratiam,
et flores mei fructus honoris et honestatis.</span>
	<span class="versiculo"><sup>24</sup> Ego mater pulchrae dilectionis et timoris
et agnitionis et sanctae spei.</span>
	<span class="versiculo"><sup>25</sup> In me gratia omnis viae et veritatis,
in me omnis spes vitae et virtutis.</span>
	<span class="versiculo"><sup>26</sup> Transite ad me, omnes, qui concupiscitis me,
et a generationibus meis implemini.</span>
	<span class="versiculo"><sup>27</sup> Doctrina enim mea super mel dulcis, et hereditas mea super mel et favum;</span>
	<span class="versiculo"><sup>28</sup> memoria mea in generationes saeculorum.</span>
	<span class="versiculo"><sup>29</sup> Qui edunt me, adhuc esurient;
et, qui bibunt me, adhuc sitient.</span>
	<span class="versiculo"><sup>30</sup> Qui audit me, non confundetur;
et, qui operantur in me, non peccabunt:</span>
	<span class="versiculo"><sup>31</sup> qui elucidant me, vitam aeternam habebunt &#x201d;.</span>
	<span class="versiculo"><sup>32</sup> Haec omnia liber testamenti Altissimi,</span>
	<span class="versiculo"><sup>33</sup> lex, quam mandavit nobis Moyses,
hereditas domui Iacob.</span>
	<span class="versiculo"><sup>34</sup> Posuit David puero suo excitare regem ex ipso fortissimum,
et in throno honoris sedentem in sempiternum.</span>
	<span class="versiculo"><sup>35</sup> Lex, quae implet quasi Phison sapientiam
et sicut Tigris in diebus novorum,</span>
	<span class="versiculo"><sup>36</sup> quae adimplet quasi Euphrates sensum
et quasi Iordanis in tempore messis,</span>
	<span class="versiculo"><sup>37</sup> quae redundavit disciplina sicut Nilus
et assistens quasi Geon in die vindemiae.</span>
	<span class="versiculo"><sup>38</sup> Non perfecit primus scire ipsam,
sic nec ultimus investigavit eam.</span>
	<span class="versiculo"><sup>39</sup> Super mare enim abundavit cogitatio eius,
et consilium illius super abyssum magnam.</span>
	<span class="versiculo"><sup>40</sup> Ego sapientia effudi flumina,</span>
	<span class="versiculo"><sup>41</sup> ego quasi trames aquae immensae de fluvio
et sicut aquaeductus exivi in paradisum.</span>
	<span class="versiculo"><sup>42</sup> Dixi: &#x201c; Rigabo hortum meum plantationum
et inebriabo prati mei fructum &#x201d;.</span>
	<span class="versiculo"><sup>43</sup> Et ecce factus est mihi trames in fluvium,
et fluvius meus appropinquavit ad mare.</span>
	<span class="versiculo"><sup>44</sup> Quoniam doctrinam quasi antelucanum illuminabo
et enarrabo illam usque ad longinquum.</span>
	<span class="versiculo"><sup>45</sup> Penetrabo omnes inferiores partes terrae
et inspiciam omnes dormientes
et illuminabo omnes sperantes in Domino;</span>
	<span class="versiculo"><sup>46</sup> adhuc doctrinam quasi prophetiam effundam
et relinquam illam in generationes saeculorum
et non desinam in progenies illorum usque in aevum sanctum.</span>
	<span class="versiculo"><sup>47</sup> Videte quoniam non soli mihi laboravi,
sed omnibus exquirentibus illam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
