<div>
	<span class="capitulo">50</span>
	<span class="versiculo"><sup>1</sup> Simon, Oniae filius, sacerdos magnus,
qui in vita sua suffulsit domum
et in diebus suis corroboravit templum.</span>
	<span class="versiculo"><sup>2</sup> Templi etiam altitudo ab ipso fundata est,
substructura elata parietis templi.</span>
	<span class="versiculo"><sup>3</sup> In diebus ipsius excisa est piscina aquarum,
lacus, quasi maris superficies eius.</span>
	<span class="versiculo"><sup>4</sup> Qui curavit gentem suam a latrone
et firmavit eam ab obsidione.</span>
	<span class="versiculo"><sup>5</sup> Quam gloriosus apparuit, cum prospiceret e tabernaculo
in egressu domus velamenti!</span>
	<span class="versiculo"><sup>6</sup> Quasi stella matutina in medio nebulae
et quasi luna plena in diebus festi</span>
	<span class="versiculo"><sup>7</sup> et quasi sol refulgens super templum Dei.</span>
	<span class="versiculo"><sup>8</sup> Quasi arcus refulgens inter nebulas gloriae
et quasi flos rosarum in diebus vernis
et quasi lilia, quae sunt in transitu aquae,
et quasi flos Libani in diebus aestatis;</span>
	<span class="versiculo"><sup>9</sup> quasi ignis effulgens et tus ardens in igne,</span>
	<span class="versiculo"><sup>10</sup> quasi vas auri solidum
ornatum omni lapide pretioso,</span>
	<span class="versiculo"><sup>11</sup> quasi oliva pullulans fructibus
et cupressus in nubes se extollens,
in accipiendo ipsum stolam gloriae et vestiri eum in consummationem magnificentiae.</span>
	<span class="versiculo"><sup>12</sup> In ascensu altaris sancti,
cum gloriam daret peribolo sanctuarii</span>
	<span class="versiculo"><sup>13</sup> et acciperet partes de manu sacerdotum,
et ipse stans iuxta aram,
et circa illum corona fratrum,
quasi plantatio cedri in monte Libano,</span>
	<span class="versiculo"><sup>14</sup> sic circa illum steterunt quasi rami palmae
omnes filii Aaron in gloria sua.</span>
	<span class="versiculo"><sup>15</sup> Oblatio autem Domini in manibus ipsorum
coram omni synagoga Israel,
et consummatione fungens in ara,
ordinans oblationem Omnipotentis.</span>
	<span class="versiculo"><sup>16</sup> Porrexit manum suam in libatione
et libavit de sanguine uvae;</span>
	<span class="versiculo"><sup>17</sup> effudit in fundamento altaris
odorem divinum excelso Principi.</span>
	<span class="versiculo"><sup>18</sup> Tunc exclamaverunt filii Aaron,
in tubis productilibus sonuerunt
et auditam fecerunt vocem magnam
in memoriam coram Deo altissimo.</span>
	<span class="versiculo"><sup>19</sup> Tunc omnis populus simul properaverunt
et ceciderunt in faciem super terram
adorare Dominum Deum suum
et dare preces omnipotenti Deo excelso.</span>
	<span class="versiculo"><sup>20</sup> Et laudaverunt psallentes in vocibus suis,
et magnus resonabat cantus suavitatis plenus.</span>
	<span class="versiculo"><sup>21</sup> Et rogavit populus Dominum excelsum in prece coram Misericorde,
usque dum perfectus est honor Domini;
et munus suum perfecerunt.</span>
	<span class="versiculo"><sup>22</sup> Tunc descendens manus suas extulit
in omnem congregationem filiorum Israel
dare benedictionem Domini in labiis suis
et in nomine ipsius gloriari;</span>
	<span class="versiculo"><sup>23</sup> et iteraverunt adorationem suam,
ut acciperent benedictionem Altissimi.</span>
	<span class="versiculo"><sup>24</sup> Et nunc benedicite Deum omnium,
qui magna facit in omni terra,
exaltans dies nostros a ventre matris nostrae
et faciens nobiscum secundum suam misericordiam.</span>
	<span class="versiculo"><sup>25</sup> Det nobis iucunditatem cordis
et fieri pacem in diebus nostris in Israel per dies sempiternos;</span>
	<span class="versiculo"><sup>26</sup> credere Israel nobiscum esse Dei misericordiam,
ut liberet nos in diebus nostris.</span>
	<span class="versiculo"><sup>27</sup> Duas gentes odit anima mea,
tertia autem non est quidem gens:</span>
	<span class="versiculo"><sup>28</sup> qui sedent in monte Seir et Philisthim
et stultus populus, qui habitat in Sichimis.</span>
	<span class="versiculo"><sup>29</sup> Doctrinam sapientiae et disciplinae
scripsit in codice isto Iesus filius Sirach, Ierosolymita,
qui effudit sapientiam de corde suo.</span>
	<span class="versiculo"><sup>30</sup> Beatus, qui in istis versatur sermonibus;
qui ponit illa in corde suo, sapiens erit semper.</span>
	<span class="versiculo"><sup>31</sup> Si enim haec fecerit, ad omnia valebit,
quia timor Domini vestigium eius est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
