<div>
	<span class="capitulo">39</span>
	<span class="versiculo"><sup>1</sup> Qui autem accommodat animam suam ad timorem Dei
et in lege Altissimi meditatur,
sapientiam omnium antiquorum exquiret
et in prophetiis vacabit.</span>
	<span class="versiculo"><sup>2</sup> Narrationem virorum nominatorum conservabit
et in versutias parabolarum simul introibit.</span>
	<span class="versiculo"><sup>3</sup> Occulta proverbiorum exquiret
et in absconditis parabolarum conversabitur.</span>
	<span class="versiculo"><sup>4</sup> In medio magnatorum ministrabit
et in conspectu principum apparebit.</span>
	<span class="versiculo"><sup>5</sup> In terram alienigenarum gentium pertransiet;
bona enim et mala in hominibus tentabit.</span>
	<span class="versiculo"><sup>6</sup> Cor suum tradet ad vigilandum diluculo
ad Dominum, qui fecit illum,
et in conspectu Altissimi deprecabitur.</span>
	<span class="versiculo"><sup>7</sup> Aperiet os suum in oratione
et pro delictis suis deprecabitur.</span>
	<span class="versiculo"><sup>8</sup> Si enim Dominus magnus voluerit,
spiritu intellegentiae replebitur.</span>
	<span class="versiculo"><sup>9</sup> Ipse tamquam imbres mittet eloquia sapientiae suae
et in oratione confitebitur Domino.</span>
	<span class="versiculo"><sup>10</sup> Et ipse diriget consilium et disciplinam
et in absconditis eius considerabit.</span>
	<span class="versiculo"><sup>11</sup> Ipse palam faciet disciplinam doctrinae suae
et in lege testamenti Domini gloriabitur.</span>
	<span class="versiculo"><sup>12</sup> Collaudabunt multi sapientiam eius,
et usque in saeculum non delebitur.</span>
	<span class="versiculo"><sup>13</sup> Non recedet memoria eius,
et nomen eius requiretur a generatione in generationem;</span>
	<span class="versiculo"><sup>14</sup> sapientiam eius enarrabunt gentes,
et laudem eius enuntiabit ecclesia.</span>
	<span class="versiculo"><sup>15</sup> Si permanserit, nomen derelinquet plus quam mille,
et, si requieverit, proderit sibi.</span>
	<span class="versiculo"><sup>16</sup> Adhuc meditabor et enarrabo;
ut luna die duodecimo repletus sum.</span>
	<span class="versiculo"><sup>17</sup> Obaudite me, filii pii,
et quasi rosa plantata super rivos aquarum florebit caro vestra;</span>
	<span class="versiculo"><sup>18</sup> quasi libanus odorem suavitatis habete,</span>
	<span class="versiculo"><sup>19</sup> florete flores quasi lilium.
Date vocem et collaudate canticum
et benedicite Dominum in omnibus operibus suis.</span>
	<span class="versiculo"><sup>20</sup> Date nomini eius magnificentiam
et confitemini illi in laudatione eius
et in canticis labiorum et citharis;
et sic dicetis in confessione:</span>
	<span class="versiculo"><sup>21</sup> &#x201c; Opera Domini universa bona valde,
et omne, quod praecepit, tempore suo erit! &#x201d;.
Non est dicere: &#x201c; Quid est hoc? &#x201d; aut &#x201c; Ad quid istud? &#x201d;;
omnia enim in tempore suo conquirentur.</span>
	<span class="versiculo"><sup>22</sup> In verbo eius stetit aqua sicut congeries,
et in sermone oris illius exceptoria aquarum;</span>
	<span class="versiculo"><sup>23</sup> quoniam in praecepto ipsius placor fit,
et non est minoratio in salutare ipsius.</span>
	<span class="versiculo"><sup>24</sup> Opera omnis carnis coram illo,
et non est quidquam absconditum ab oculis eius.</span>
	<span class="versiculo"><sup>25</sup> A saeculo usque in saeculum respicit,
et nihil est mirabile in conspectu eius.</span>
	<span class="versiculo"><sup>26</sup> Non est dicere: &#x201c; Quid est hoc! &#x201d; aut &#x201c; Ad quid istud? &#x201d;;
omnia enim in usum suum creata sunt.</span>
	<span class="versiculo"><sup>27</sup> Benedictio illius quasi fluvius inundavit</span>
	<span class="versiculo"><sup>28</sup> et sicut cataclysmus aridam inebriavit.
Sic ira ipsius gentes, quae non exquisierunt eum, disperdet,</span>
	<span class="versiculo"><sup>29</sup> quomodo convertit aquas in salsuginem.
Viae illius sanctis directae sunt;
sic peccatoribus offensiones in ira eius.</span>
	<span class="versiculo"><sup>30</sup> Bona bonis creata sunt ab initio,
sic peccatoribus bona et mala.</span>
	<span class="versiculo"><sup>31</sup> Primum necessaria vitae hominum aqua, ignis et ferrum,
sal, lac et panis similagineus et mel et sanguis uvae et oleum et vestimentum:</span>
	<span class="versiculo"><sup>32</sup> haec omnia sanctis in bona,
sic et impiis et peccatoribus in mala convertentur.</span>
	<span class="versiculo"><sup>33</sup> Sunt spiritus, qui ad vindictam creati sunt
et in furore suo confirmaverunt tormenta sua;</span>
	<span class="versiculo"><sup>34</sup> in tempore consummationis effundent virtutem
et furorem eius, qui fecit illos, placabunt:</span>
	<span class="versiculo"><sup>35</sup> ignis, grando, fames et mors,
omnia haec ad vindictam creata sunt;</span>
	<span class="versiculo"><sup>36</sup> bestiarum dentes et scorpii et serpentes
et romphaea vindicans in exterminium impios:</span>
	<span class="versiculo"><sup>37</sup> in mandatis eius gaudebunt
et super terram in necessitates praeparabuntur
et in temporibus suis non praeterient verbum.</span>
	<span class="versiculo"><sup>38</sup> Propterea ab initio confirmatus
et consiliatus sum et cogitavi et scriptis mandavi:</span>
	<span class="versiculo"><sup>39</sup> &#x201c; Opera Domini omnia bona,
et omnem usum hora sua subministrabit &#x201d;.</span>
	<span class="versiculo"><sup>40</sup> Non est dicere: &#x201c; Hoc illo nequius est &#x201d;:
omnia enim in tempore suo comprobabuntur.</span>
	<span class="versiculo"><sup>41</sup> Et nunc in omni corde et ore collaudate
et benedicite nomen Domini.</span>
</div>
