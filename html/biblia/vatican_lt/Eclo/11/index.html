<div>
	<span class="capitulo">11</span>
	<span class="versiculo"><sup>1</sup> Sapientia humiliati exaltabit caput illius
et in medio magnatorum consedere illum faciet.</span>
	<span class="versiculo"><sup>2</sup> Non laudes virum in specie sua
neque spernas hominem deformem in visu suo.</span>
	<span class="versiculo"><sup>3</sup> Brevis in volatilibus est apis,
et initium dulcoris habet fructus illius.</span>
	<span class="versiculo"><sup>4</sup> In vestitu ne glorieris umquam
nec in die honoris tui extollaris,
quoniam mirabilia opera Altissimi solius,
et absconsa et invisa hominibus opera illius.</span>
	<span class="versiculo"><sup>5</sup> Multi tyranni sederunt in terra,
et insuspicabilis portavit diadema.</span>
	<span class="versiculo"><sup>6</sup> Multi potentes exhonorati sunt valide,
et gloriosi traditi sunt in manus alterorum.</span>
	<span class="versiculo"><sup>7</sup> Priusquam interroges, ne vituperes quemquam,
sed, postquam interrogaveris, corripe iuste.</span>
	<span class="versiculo"><sup>8</sup> Priusquam audias, ne respondeas verbum
et in medio sermonum ne adicias loqui.</span>
	<span class="versiculo"><sup>9</sup> De ea re, quae te non molestat, ne certeris
et in iudicio peccantium ne consistas.</span>
	<span class="versiculo"><sup>10</sup> Fili, ne in multis sint actus tui;
etsi festinaveris, non eris immunis a delicto:
si enim persecutus fueris, non apprehendes,
et non effugies, si discurreris.</span>
	<span class="versiculo"><sup>11</sup> Est homo laborans et festinans et dolens
et tanto magis non abundabit.</span>
	<span class="versiculo"><sup>12</sup> Est homo marcidus egens susceptione,
plus deficiens virtute et abundans paupertate;</span>
	<span class="versiculo"><sup>13</sup> et oculus Dei respexit illum in bono
et erexit eum ab humilitate ipsius
et exaltavit caput eius:
et mirati sunt in illo multi.</span>
	<span class="versiculo"><sup>14</sup> Bona et mala, vita et mors,
paupertas et honestas a Deo sunt.</span>
	<span class="versiculo"><sup>15</sup> Sapientia et disciplina et scientia legis apud Dominum;
dilectio et viae bonorum apud ipsum.</span>
	<span class="versiculo"><sup>16</sup> Error et tenebrae peccatoribus concreata sunt;
qui autem exsultant in malis, consenescunt in malo.</span>
	<span class="versiculo"><sup>17</sup> Datio Dei permanet iustis,
et beneplacitum illius successus habebit in aeternum.</span>
	<span class="versiculo"><sup>18</sup> Est qui locupletatur parce agendo,
et haec est pars mercedis illius</span>
	<span class="versiculo"><sup>19</sup> in eo quod dicit: &#x201c; Inveni requiem mihi,
et nunc manducabo de bonis meis solus&#x201d;;</span>
	<span class="versiculo"><sup>20</sup> et nescit quod tempus praeteriet, et mors appropinquet,
et relinquet omnia aliis et morietur.</span>
	<span class="versiculo"><sup>21</sup> Sta in mandato tuo et in illo conversare
et in opere mandatorum tuorum veterasce.</span>
	<span class="versiculo"><sup>22</sup> Ne mireris in operibus peccatorum;
confide autem in Deo et mane in labore tuo.</span>
	<span class="versiculo"><sup>23</sup> Facile est enim in oculis Dei subito honestare pauperem.</span>
	<span class="versiculo"><sup>24</sup> Benedictio Dei in mercede iusti continuo,
et in hora veloci successus illius fructificat.</span>
	<span class="versiculo"><sup>25</sup> Ne dicas: &#x201c; Quid est mihi opus?
Et, quae erunt mihi ex hoc bona? &#x201d;.</span>
	<span class="versiculo"><sup>26</sup> Ne dicas: &#x201c; Sufficiens mihi sum;
et, quid ex hoc nunc pessimabor? &#x201d;</span>
	<span class="versiculo"><sup>27</sup> In die bonorum ne immemor sis malorum
et in die malorum ne immemor sis bonorum,</span>
	<span class="versiculo"><sup>28</sup> quoniam facile est coram Deo in die obitus
retribuere unicuique secundum vias suas.</span>
	<span class="versiculo"><sup>29</sup> Malitia horae oblivionem facit luxuriae magnae,
et in fine hominis denudatio operum illius.</span>
	<span class="versiculo"><sup>30</sup> Ante mortem ne laudes hominem quemquam,
quoniam in extremis suis agnoscitur vir.</span>
	<span class="versiculo"><sup>31</sup> Non omnem hominem inducas in domum tuam,
multae enim sunt insidiae dolosi.</span>
	<span class="versiculo"><sup>32</sup> Sicut enim eructant praecordia foetentium,
et sicut perdix inducitur in caveam,
et ut caprea in laqueum, sic et cor superborum,
et sicut prospector videns casum proximi sui.</span>
	<span class="versiculo"><sup>33</sup> Bona enim in mala convertens insidiator
et in electis imponet maculam.</span>
	<span class="versiculo"><sup>34</sup> A scintilla una augentur carbones,
et ab uno doloso augetur sanguis;
homo vero peccator sanguini insidiatur.</span>
	<span class="versiculo"><sup>35</sup> Attende tibi a pestifero, fabricat enim mala;
ne forte inducat super te maculam in perpetuum.</span>
	<span class="versiculo"><sup>36</sup> Admitte ad te alienigenam, et subvertet te in turbore
et abalienabit te a tuis propriis.</span>
</div>
