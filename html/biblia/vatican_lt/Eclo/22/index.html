<div>
	<span class="capitulo">22</span>
	<span class="versiculo"><sup>1</sup> Lapidi luteo comparatus est piger,
et omnes sibilabunt super aspernationem illius;</span>
	<span class="versiculo"><sup>2</sup> fimo boum comparatus est piger:
et omnis, qui tetigerit eum, excutiet manus.</span>
	<span class="versiculo"><sup>3</sup> Confusio patris est de filio indisciplinato,
filia autem in deminorationem generatur.</span>
	<span class="versiculo"><sup>4</sup> Filia prudens hereditas viro suo,
nam, quae confundit, in contumeliam fit genitoris.</span>
	<span class="versiculo"><sup>5</sup> Patrem et virum confundit filia audax,
ab utrisque autem inhonorabitur.</span>
	<span class="versiculo"><sup>6</sup> Musica in luctu importuna narratio;
disciplina et doctrina in omni tempore sapientia.</span>
	<span class="versiculo"><sup>7</sup> Qui docet fatuum, quasi qui conglutinat testam;</span>
	<span class="versiculo"><sup>8</sup> qui narrat verbum non audienti,
quasi qui excitat dormientem de gravi somno.</span>
	<span class="versiculo"><sup>9</sup> Cum dormiente loquitur, qui enarrat stulto sapientiam,
et in fine narrationis dicit: &#x201c; Quis est hic? &#x201d;.</span>
	<span class="versiculo"><sup>10</sup> Supra mortuum plora, defecit enim lux,
et supra fatuum plora, defecit enim sensus.</span>
	<span class="versiculo"><sup>11</sup> Modicum plora supra mortuum, quoniam requievit;</span>
	<span class="versiculo"><sup>12</sup> nequissima enim vita fatui super mortem.</span>
	<span class="versiculo"><sup>13</sup> Luctus mortui septem dies,
fatui autem et impii omnes dies vitae illorum.</span>
	<span class="versiculo"><sup>14</sup> Cum stulto ne multum loquaris
et cum insensato ne abieris.</span>
	<span class="versiculo"><sup>15</sup> Serva te ab illo, ut non molestiam habeas,
et non coinquinaberis impactione illius.</span>
	<span class="versiculo"><sup>16</sup> Deflecte ab illo et invenies requiem
et non acediaberis in stultitia illius.</span>
	<span class="versiculo"><sup>17</sup> Super plumbum quid gravius?
Et quod illi aliud nomen quam fatuus?</span>
	<span class="versiculo"><sup>18</sup> Arenam et salem et massam ferri facilius est ferre
quam hominem imprudentem et fatuum et impium.</span>
	<span class="versiculo"><sup>19</sup> Loramentum ligneum colligatum in fundamento aedificii
non dissolvetur;
sic et cor confirmatum in cogitatione consilii,
nullus timor illud commovebit.</span>
	<span class="versiculo"><sup>20</sup> Cor firmatum in cogitatu intellegentiae
sicut ornatus in pariete polito.</span>
	<span class="versiculo"><sup>21</sup> Sicut pali in excelsis et caementa sine impensa posita
contra faciem venti non permanebunt,</span>
	<span class="versiculo"><sup>22</sup> sic et cor timidum in cogitatione stulti
contra impetum timoris non resistet. (23)</span>
	<span class="versiculo"><sup>24</sup> Pungens oculum deducit lacrimas,
et, qui pungit cor, pellit amicitiam.</span>
	<span class="versiculo"><sup>25</sup> Mittens lapidem in volatilia fugat illa;
sic et qui conviciatur amico, dissolvit amicitiam.</span>
	<span class="versiculo"><sup>26</sup> Ad amicum etsi produxeris gladium,
non desperes: est enim regressus;
ad amicum</span>
	<span class="versiculo"><sup>27</sup> si aperueris os triste,
non timeas: est enim concordatio,
excepto convicio et improperio et superbia
et mysterii revelatione et plaga dolosa;
in his omnis effugiet amicus.</span>
	<span class="versiculo"><sup>28</sup> Fidem posside cum amico in paupertate illius,
ut et in bonis illius communices;</span>
	<span class="versiculo"><sup>29</sup> in tempore tribulationis illius permane illi fidelis,
ut et in hereditate illius coheres sis.</span>
	<span class="versiculo"><sup>30</sup> Ante ignem camini vapor et fumus,
sic et ante sanguinem maledicta et contumeliae et minae.</span>
	<span class="versiculo"><sup>31</sup> Amicum tegere non confundar,
a facie illius non me abscondam;
et, si mala mihi evenerint per illum, sustinebo:</span>
	<span class="versiculo"><sup>32</sup> omnis, qui audiet, cavebit se ab eo.</span>
	<span class="versiculo"><sup>33</sup> Quis dabit ori meo custodiam
et super labia mea signaculum aptum,
ut non cadam ab ipsis, et lingua mea perdat me?</span>
</div>
