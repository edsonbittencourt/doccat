<div>
	<span class="capitulo">3</span>
	<span class="versiculo"><sup>1</sup> Filii sapientiae ecclesia iustorum,
et natio illorum oboedientia et dilectio.</span>
	<span class="versiculo"><sup>2</sup> Indicium patris audite, filii,
et sic facite, ut salvi sitis.</span>
	<span class="versiculo"><sup>3</sup> Deus enim honoravit patrem in filiis
et iudicium matris firmavit in filios.</span>
	<span class="versiculo"><sup>4</sup> Qui honorat patrem, exorabit pro peccatis
et continebit se ab illis
et in oratione dierum exaudietur.</span>
	<span class="versiculo"><sup>5</sup> Et, sicut qui thesaurizat,
ita et qui honorificat matrem suam.</span>
	<span class="versiculo"><sup>6</sup> Qui honorat patrem suum, iucundabitur in filiis
et in die orationis suae exaudietur;</span>
	<span class="versiculo"><sup>7</sup> qui honorat patrem suum, vita vivet longiore,
et, qui oboedit patri, refrigerabit matrem.</span>
	<span class="versiculo"><sup>8</sup> Qui timet Dominum, honorat parentes
et quasi dominis serviet his, qui se genuerunt.</span>
	<span class="versiculo"><sup>9</sup> In opere et sermone honora patrem tuum,</span>
	<span class="versiculo"><sup>10</sup> ut superveniat tibi benedictio ab eo.</span>
	<span class="versiculo"><sup>11</sup> Benedictio patris firmat domos filiorum;
maledictio autem matris eradicat fundamenta.</span>
	<span class="versiculo"><sup>12</sup> Ne glorieris in contumelia patris tui,
non est enim tibi gloria eius confusio;</span>
	<span class="versiculo"><sup>13</sup> gloria enim hominis ex honore patris sui,
et dedecus filii mater sine honore.</span>
	<span class="versiculo"><sup>14</sup> Fili, suscipe senectam patris tui
et non contristes eum in vita illius;</span>
	<span class="versiculo"><sup>15</sup> et, si defecerit sensu, veniam da
et ne spernas eum omnibus diebus vitae eius.
Eleemosyna enim patris non erit in oblivione,</span>
	<span class="versiculo"><sup>16</sup> nam pro peccatis ipsa plantabitur</span>
	<span class="versiculo"><sup>17</sup> et in iustitia aedificabitur tibi;
et in die tribulationis commemorabitur tui,
et sicut in sereno glacies solventur tua peccata.</span>
	<span class="versiculo"><sup>18</sup> Quam malae famae est, qui derelinquit patrem;
et maledictus a Deo, qui exasperat matrem.</span>
	<span class="versiculo"><sup>19</sup> Fili, in mansuetudine opera tua perfice
et super hominem datorem diligeris.</span>
	<span class="versiculo"><sup>20</sup> Quanto magnus es, humilia te in omnibus
et coram Deo invenies gratiam.
Multi sunt excelsi et gloriosi,
sed mansuetis revelat mysteria sua.</span>
	<span class="versiculo"><sup>21</sup> Quoniam magna potentia Dei solius,
et ab humilibus honoratur.</span>
	<span class="versiculo"><sup>22</sup> Altiora te ne quaesieris
et fortiora te ne scrutatus fueris;
sed, quae praecepit tibi Deus, illa cogita semper
et in pluribus operibus eius ne fueris curiosus.</span>
	<span class="versiculo"><sup>23</sup> Non est enim tibi necessarium
ea, quae abscondita sunt, videre oculis tuis.</span>
	<span class="versiculo"><sup>24</sup> In supervacuis rebus noli scrutari multipliciter;</span>
	<span class="versiculo"><sup>25</sup> plurima enim super sensum hominum ostensa sunt tibi.</span>
	<span class="versiculo"><sup>26</sup> Multos quoque supplantavit suspicio illorum,
et species vana decepit sensus illorum.
Sine pupilla deerit lux,
sine scientia deerit sapientia.</span>
	<span class="versiculo"><sup>27</sup> Cor durum male habebit in novissimo;
et, qui amat periculum, in illo peribit.</span>
	<span class="versiculo"><sup>28</sup> Cor ingrediens duas vias non habebit successus,
et pravus corde in illis scandalizabitur.</span>
	<span class="versiculo"><sup>29</sup> Cor nequam gravabitur doloribus,
et peccator adiciet peccatum ad peccatum.</span>
	<span class="versiculo"><sup>30</sup> Plagis superborum non erit sanitas,
frutex enim peccati radicabitur in illis et non intellegetur.</span>
	<span class="versiculo"><sup>31</sup> Cor sapientis intelleget verba sapientium,
et auris audiens concupiscet sapientiam.</span>
	<span class="versiculo"><sup>32</sup> Sapiens cor et intellegibile abstinebit se a peccatis
et in operibus iustitiae successus habebit.</span>
	<span class="versiculo"><sup>33</sup> Ignem ardentem exstinguit aqua,
sic eleemosyna expiat peccata.</span>
	<span class="versiculo"><sup>34</sup> Deus prospector est eius, qui reddit gratiam;
meminit eius in posterum,
et in tempore casus sui inveniet firmamentum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
