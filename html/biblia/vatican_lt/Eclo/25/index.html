<div>
    <span class="capitulo">25</span>
    <span class="versiculo"><sup>1</sup> In tribus placitum est spiritui meo,
quae sunt probata coram Deo et hominibus:</span>
    <span class="versiculo"><sup>2</sup> concordia fratrum et amor proximorum
et vir et mulier bene sibi consentientes.</span>
    <span class="versiculo"><sup>3</sup> Tres species odivit anima mea,
et aggravor valde animae illorum:</span>
    <span class="versiculo"><sup>4</sup> pauperem superbum, divitem mendacem,
senem fatuum et insensatum.</span>
    <span class="versiculo"><sup>5</sup> In iuventute tua non congregasti;
quomodo in senectute tua invenies?</span>
    <span class="versiculo"><sup>6</sup> Quam speciosum canitiei iudicium,
et presbyteris cognoscere consilium!</span>
    <span class="versiculo"><sup>7</sup> Quam speciosa veteranis sapientia,
et gloriosis intellectus et consilium!</span>
    <span class="versiculo"><sup>8</sup> Corona senum multa peritia,
et gloria illorum timor Dei.</span>
    <span class="versiculo"><sup>9</sup> Novem insuspicabilia cordis magnificavi,
et decimum dicam in lingua hominibus:</span>
    <span class="versiculo"><sup>10</sup> homo, qui iucundatur in filiis,
vivens et videns subversionem inimicorum suorum;</span>
    <span class="versiculo"><sup>11</sup> beatus, qui habitat cum muliere sensata
et non arat in bove et in asino simul;
et qui lingua sua non est lapsus,
et qui non servivit indigno se;</span>
    <span class="versiculo"><sup>12</sup> beatus, qui invenit amicum verum,
et qui enarrat iustitiam auri audienti;</span>
    <span class="versiculo"><sup>13</sup> quam magnus, qui invenit sapientiam et scientiam,
sed non est super timentem Dominum.</span>
    <span class="versiculo"><sup>14</sup> Timor Dei super omnia excedit;</span>
    <span class="versiculo"><sup>15</sup> qui tenet illum, cui assimilabitur?</span>
    <span class="versiculo"><sup>16</sup> Timor Dei initium dilectionis eius;
fides autem initium adhaesionis ei.</span>
    <span class="versiculo"><sup>17</sup> Omnis plaga tristitia cordis est,
et omnis malitia nequitia mulieris.</span>
    <span class="versiculo"><sup>18</sup> Et omnem plagam et non plagam cordis;</span>
    <span class="versiculo"><sup>19</sup> et omnem nequitiam et non nequitiam mulieris;</span>
    <span class="versiculo"><sup>20</sup> et omnem calamitatem et non calamitatem odientium;</span>
    <span class="versiculo"><sup>21</sup> et omnem vindictam et non vindictam inimicorum.</span>
    <span class="versiculo"><sup>22</sup> Non est venenum nequius super venenum colubri,</span>
    <span class="versiculo"><sup>23</sup> et non est ira super iram mulieris;
commorari leoni et draconi placebit
quam habitare cum muliere nequam.</span>
    <span class="versiculo"><sup>24</sup> Nequitia mulieris immutat faciem eius
et obscurat vultum eius tamquam ursus.
In medio proximorum eius accumbet vir eius</span>
    <span class="versiculo"><sup>25</sup> et invitus suspirabit amare.</span>
    <span class="versiculo"><sup>26</sup> Parva omnis malitia prae malitia mulieris:
sors peccatorum cadat super illam.</span>
    <span class="versiculo"><sup>27</sup> Sicut ascensus arenosus in pedibus veterani,
sic mulier linguata homini quieto.</span>
    <span class="versiculo"><sup>28</sup> Ne incidas in mulieris speciem
et non concupiscas mulieris opes.</span>
    <span class="versiculo"><sup>29</sup> Ira et irreverentia et confusio magna</span>
    <span class="versiculo"><sup>30</sup> mulier, si primatum habeat super virum suum.</span>
    <span class="versiculo"><sup>31</sup> Cor humile et facies tristis
et plaga cordis mulier nequam.</span>
    <span class="versiculo"><sup>32</sup> Manus debiles et genua dissoluta
mulier, quae non beatificat virum suum.</span>
    <span class="versiculo"><sup>33</sup> A muliere initium factum est peccati,
et per illam omnes morimur.</span>
    <span class="versiculo"><sup>34</sup> Non des aquae tuae exitum, nec modicum,
nec mulieri nequam veniam prodeundi.</span>
    <span class="versiculo"><sup>35</sup> Si non ambulaverit ad manum tuam,
confundet te in conspectu inimicorum;</span>
    <span class="versiculo"><sup>36</sup> a carnibus tuis abscinde illam
et dimitte illam de domo tua.</span>
</div>
