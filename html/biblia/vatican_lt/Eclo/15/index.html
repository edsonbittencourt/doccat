<div>
	<span class="capitulo">15</span>
	<span class="versiculo"><sup>1</sup> Qui timet Deum, faciet haec,
et, qui continens est legis, apprehendet illam;</span>
	<span class="versiculo"><sup>2</sup> et obviabit illi quasi mater honorificata
et quasi mulier a virginitate suscipiet illum.</span>
	<span class="versiculo"><sup>3</sup> Cibabit illum pane vitae et intellectus
et aqua sapientiae salutaris potabit illum,
et firmabitur in illa et non flectetur</span>
	<span class="versiculo"><sup>4</sup> et confidet in illam et non confundetur;
et exaltabit illum prae proximis suis</span>
	<span class="versiculo"><sup>5</sup> et in medio ecclesiae aperiet os eius
et adimplebit illum spiritu sapientiae et intellectus
et stola gloriae vestiet illum;</span>
	<span class="versiculo"><sup>6</sup> iucunditatem et exsultationem thesaurizabit super illum
et nomine aeterno hereditabit illum.</span>
	<span class="versiculo"><sup>7</sup> Homines stulti non apprehendent illam,
et homines sensati obviabunt illi;
homines peccatores non videbunt eam,
longe enim abest a superbia et dolo.</span>
	<span class="versiculo"><sup>8</sup> Viri mendaces non erunt illius memores;
et viri veraces invenientur in illa
et successum habebunt usque ad inspectionem Dei.</span>
	<span class="versiculo"><sup>9</sup> Non est speciosa laus in ore peccatoris,</span>
	<span class="versiculo"><sup>10</sup> quoniam non a Deo tributa est ei;
sapientiae enim Dei astabit laus,
et in ore sapientis dicetur laus,
et dominator illius docebit eam.</span>
	<span class="versiculo"><sup>11</sup> Ne dixeris: &#x201c; A Deo peccatum meum &#x201d;
quae enim odit, ipse non facit.</span>
	<span class="versiculo"><sup>12</sup> Non dicas: &#x201c; Ille in me impegit &#x201d;;
non enim necessarii sunt ei homines impii.</span>
	<span class="versiculo"><sup>13</sup> Omne exsecramentum erroris odit Dominus,
et non erit amabile timentibus eum.</span>
	<span class="versiculo"><sup>14</sup> Deus ab initio constituit hominem
et reliquit illum in manu consilii sui
et dedit eum in manum concupiscentiae suae.</span>
	<span class="versiculo"><sup>15</sup> Adiecit mandata et praecepta sua
et intellegentiam ad faciendum placitum eius.</span>
	<span class="versiculo"><sup>16</sup> Si volueris mandata servare, conservabunt te;
si confidis in illo, etiam tu vives.</span>
	<span class="versiculo"><sup>17</sup> Apposuit tibi aquam et ignem;
ad quod volueris, porrige manum tuam.</span>
	<span class="versiculo"><sup>18</sup> Ante hominem vita et mors, bonum et malum:
quod placuerit ei, dabitur illi.</span>
	<span class="versiculo"><sup>19</sup> Quoniam multa sapientia Dei,
et fortis in potentia videns omnes sine intermissione.</span>
	<span class="versiculo"><sup>20</sup> Oculi Domini ad timentes eum,
et ipse agnoscit omnem operam hominis.</span>
	<span class="versiculo"><sup>21</sup> Nemini mandavit impie agere
et nemini dedit spatium peccandi.</span>
	<span class="versiculo"><sup>22</sup> Non concupiscas multitudinem filiorum infidelium et iniquorum.</span>
</div>
