<div>
	<span class="capitulo">44</span>
	<span class="versiculo"><sup>1</sup> Laus patrum.
Laudemus viros gloriosos
et parentes nostros in generatione sua.</span>
	<span class="versiculo"><sup>2</sup> Multam gloriam fecit Dominus,
magnificentiam suam a saeculo.</span>
	<span class="versiculo"><sup>3</sup> Dominantes in potestatibus suis,
homines magni virtute
et prudentia sua praediti,
nuntiantes in prophetiis,</span>
	<span class="versiculo"><sup>4</sup> regentes populum in consiliis
et peritia scripturae populos;
verba sapientiae in disciplina eorum,</span>
	<span class="versiculo"><sup>5</sup> requirentes modos musicos
et narrantes carmina scripturarum;</span>
	<span class="versiculo"><sup>6</sup> homines divites innixi virtute,
pulchritudinis studium habentes,
pacificantes in domibus suis.</span>
	<span class="versiculo"><sup>7</sup> Omnes isti in generationibus gentis suae gloriam adepti sunt
et a diebus suis habentur in laudibus.</span>
	<span class="versiculo"><sup>8</sup> De illis nati sunt, qui reliquerunt nomen
narrandi laudes eorum.</span>
	<span class="versiculo"><sup>9</sup> Et sunt quorum non est memoria:
perierunt quasi qui non fuerint;
et nati sunt quasi non nati,
et filii ipsorum post ipsos.</span>
	<span class="versiculo"><sup>10</sup> Sed hi viri misericordiae sunt,
quorum pietates non fuerunt in oblivione.</span>
	<span class="versiculo"><sup>11</sup> Cum semine eorum permanent,
bona hereditas, nepotes eorum,</span>
	<span class="versiculo"><sup>12</sup> et in testamentis stetit semen eorum;</span>
	<span class="versiculo"><sup>13</sup> et filii eorum propter illos.
Usque in aeternum manet semen eorum,
et gloria eorum non derelinquetur.</span>
	<span class="versiculo"><sup>14</sup> Corpora ipsorum in pace sepulta sunt,
et nomen eorum vivit in generationem et generationem;</span>
	<span class="versiculo"><sup>15</sup> sapientiam ipsorum narrent populi,
et laudem eorum nuntiet ecclesia.</span>
	<span class="versiculo"><sup>16</sup> Henoch placuit Deo et translatus est in paradisum,
ut det gentibus paenitentiam.</span>
	<span class="versiculo"><sup>17</sup> Noe inventus est perfectus iustus
et in tempore iracundiae factus est reconciliatio;</span>
	<span class="versiculo"><sup>18</sup> propter eum dimissum est reliquum terrae,
cum factum est diluvium:</span>
	<span class="versiculo"><sup>19</sup> testamenta saeculi posita sunt apud illum,
ne deleri posset diluvio omnis caro.</span>
	<span class="versiculo"><sup>20</sup> Abraham magnus pater multitudinis gentium,
et non est inventa macula in gloria eius;
qui conservavit legem Excelsi
et fuit in testamento cum illo.</span>
	<span class="versiculo"><sup>21</sup> In carne eius stare fecit testamentum,
et in tentatione inventus est fidelis.</span>
	<span class="versiculo"><sup>22</sup> Ideo iure iurando statuit illi
benedici gentes in semine eius,
crescere illum quasi terrae cumulum</span>
	<span class="versiculo"><sup>23</sup> et ut stellas exaltare semen eius
et hereditare illos a mari usque ad mare
et a Flumine usque ad terminos terrae.</span>
	<span class="versiculo"><sup>24</sup> Et in Isaac eodem modo statuit
propter Abraham patrem eius.</span>
	<span class="versiculo"><sup>25</sup> Benedictionem omnium gentium dedit illi Dominus
et testamentum confirmavit super caput Iacob.</span>
	<span class="versiculo"><sup>26</sup> Agnovit eum in benedictionibus suis
et dedit illi hereditatem
et divisit illi partem in tribubus duodecim.</span>
	<span class="versiculo"><sup>27</sup> Et eduxit ex illo hominem misericordiae
invenientem gratiam in oculis omnis carnis,</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
