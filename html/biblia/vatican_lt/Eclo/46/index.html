<div>
	<span class="capitulo">46</span>
	<span class="versiculo"><sup>1</sup> Fortis in bello Iesus filius Nun,
successor Moysi in prophetis,
qui fuit secundum nomen suum</span>
	<span class="versiculo"><sup>2</sup> maximus in salutem electorum Dei,
qui vindicet in insurgentes hostes,
ut heredem faciat Israel.</span>
	<span class="versiculo"><sup>3</sup> Quam gloriam adeptus est in tollendo manus suas
et iactando contra civitatem acinacem!</span>
	<span class="versiculo"><sup>4</sup> Quis ante illum restitit?
Nam bella Domini ipse perduxit.</span>
	<span class="versiculo"><sup>5</sup> An non in manu eius impeditus est sol,
et una dies facta est quasi duo?</span>
	<span class="versiculo"><sup>6</sup> Invocavit Altissimum potentem
in oppugnando inimicos undique;
et audivit illum magnus Dominus
in saxis grandinis virtutis valde fortis.</span>
	<span class="versiculo"><sup>7</sup> Impetum fecit contra gentem hostilem
et in descensu perdidit contrarios,</span>
	<span class="versiculo"><sup>8</sup> ut cognoscant gentes armaturam eius,
quia contra Deum bellum eorum est:
etenim secutus est a tergo Potentis.</span>
	<span class="versiculo"><sup>9</sup> Et in diebus Moysi misericordiam fecit,
ipse et Chaleb filius Iephonne,
stare contra congregationem,
prohibere gentem a peccatis
et perfringere murmur malitiae.</span>
	<span class="versiculo"><sup>10</sup> Ideo et ipsi duo liberati sunt
a numero sescentorum milium peditum,
ut inducerent illos in hereditatem,
in terram, quae manat lac et mel.</span>
	<span class="versiculo"><sup>11</sup> Et dedit Dominus ipsi Chaleb fortitudinem,
et usque in senectutem permansit illi,
ut ascenderet in excelsum terrae locum;
et semen ipsius obtinuit hereditatem,</span>
	<span class="versiculo"><sup>12</sup> ut viderent omnes filii Israel
quia bonum est obsequi Domino.</span>
	<span class="versiculo"><sup>13</sup> Et iudices singuli suo nomine,
quorum non est corruptum cor,
qui non aversi sunt a Domino:</span>
	<span class="versiculo"><sup>14</sup> sit memoria illorum in benedictione, et ossa eorum pullulent de loco suo,</span>
	<span class="versiculo"><sup>15</sup> et nomen eorum renovet
filiis illorum sanctorum virorum.</span>
	<span class="versiculo"><sup>16</sup> Dilectus a Domino suo Samuel
propheta Domini instituit imperium
et unxit principes in gente sua.</span>
	<span class="versiculo"><sup>17</sup> In lege Domini congregationem iudicavit,
et visitavit Deus Iacob,
et in fide sua probatus est propheta;</span>
	<span class="versiculo"><sup>18</sup> et cognitus est in verbis suis fidelis in visione.</span>
	<span class="versiculo"><sup>19</sup> Et invocavit Dominum omnipotentem,
in oppugnando hostes circumstantes undique,
in oblatione agni lactentis.</span>
	<span class="versiculo"><sup>20</sup> Et intonuit de caelo Dominus
et in sonitu magno auditam fecit vocem suam</span>
	<span class="versiculo"><sup>21</sup> et contrivit principes Tyriorum
et omnes duces Philisthim.</span>
	<span class="versiculo"><sup>22</sup> Et ante tempus dormitionis aeternae
testimonium praebuit in conspectu Domini et christi eius:
&#x201c; Pecunias et usque ad calceamenta
ab omni carne non accepi &#x201d;;
et non accusavit illum homo.</span>
	<span class="versiculo"><sup>23</sup> Et, postquam dormivit, prophetavit
et notum fecit regi et ostendit illi finem vitae suae
et exaltavit vocem suam de terra in prophetia
ad delendam impietatem gentis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
