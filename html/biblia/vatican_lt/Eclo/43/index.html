<div>
	<span class="capitulo">43</span>
	<span class="versiculo"><sup>1</sup> Gloria altitudinis firmamentum puritatis,
species caeli in visione gloriae.</span>
	<span class="versiculo"><sup>2</sup> Sol in apparitione annuntians in processu:
vas admirabile, opus Excelsi.</span>
	<span class="versiculo"><sup>3</sup> In meridiano suo exurit terram;
et in conspectu ardoris eius quis poterit sustinere?
Fornacem ventilans in operibus ardoris tripliciter,</span>
	<span class="versiculo"><sup>4</sup> sol exurens montes, vapores igneos exsufflans
et refulgens radiis suis obcaecat oculos.</span>
	<span class="versiculo"><sup>5</sup> Magnus Dominus, qui fecit illum
et sermonibus eius festinavit iter.</span>
	<span class="versiculo"><sup>6</sup> Et luna stat in tempus suum,
in ostensionem temporis et signum aevi.</span>
	<span class="versiculo"><sup>7</sup> A luna signum diei festi;
luminare, quod minuitur in consummatione.</span>
	<span class="versiculo"><sup>8</sup> Mensis secundum nomen eius est,
crescens mirabiliter in consummatione.</span>
	<span class="versiculo"><sup>9</sup> Vas castrorum in excelsis,
in firmamento caeli resplendens gloriose.</span>
	<span class="versiculo"><sup>10</sup> Species caeli gloria stellarum,
mundum illuminans in excelsis Domini.</span>
	<span class="versiculo"><sup>11</sup> In verbis Sancti stabunt iuxta praeceptum
et non deficient in vigiliis suis.</span>
	<span class="versiculo"><sup>12</sup> Vide arcum et benedic eum, qui fecit illum;
valde speciosus est in splendore suo.</span>
	<span class="versiculo"><sup>13</sup> Gyravit caelum in circuitu gloriae suae,
manus Excelsi tetenderunt illum.</span>
	<span class="versiculo"><sup>14</sup> Imperio suo acceleravit nivem
et properat coruscationes iudicii sui.</span>
	<span class="versiculo"><sup>15</sup> Propterea aperti sunt thesauri,
et evolaverunt nebulae sicut aves.</span>
	<span class="versiculo"><sup>16</sup> In magnitudine sua firmavit nubes,
et confracti sunt lapides grandinis. Vox tonitrui eius tremefacit terram,</span>
	<span class="versiculo"><sup>17</sup> in conspectu eius commovebuntur montes.
In voluntate eius aspirabit notus,</span>
	<span class="versiculo"><sup>18</sup> tempestas aquilonis et congregatio spiritus.</span>
	<span class="versiculo"><sup>19</sup> Et, sicut aves deponentes ad sedendum, aspergit nivem,
et, sicut locusta demergens, descensus eius:</span>
	<span class="versiculo"><sup>20</sup> pulchritudinem candoris eius admirabitur oculus,
et super imbrem eius expavescet cor.</span>
	<span class="versiculo"><sup>21</sup> Gelu sicut salem effundet super terram,
et, dum gelaverit, fit tamquam cacumina tribuli.</span>
	<span class="versiculo"><sup>22</sup> Frigidus ventus aquilo flabit,
et gelabit crystallus super aquam;
super omnem congregationem aquarum requiescet,
et sicut lorica induet se aqua.</span>
	<span class="versiculo"><sup>23</sup> Devorabit montes et exuret desertum
et exstinguet viridem sicut ignis.</span>
	<span class="versiculo"><sup>24</sup> Medicina omnium in festinatione nebulae,
et ros obvians ab ardore hilarescet.</span>
	<span class="versiculo"><sup>25</sup> Cogitatione sua placavit abyssum
et plantavit in illa insulas.</span>
	<span class="versiculo"><sup>26</sup> Qui navigant mare, enarrant pericula eius,
et audientes auribus nostris admiramur.</span>
	<span class="versiculo"><sup>27</sup> Illic praeclara opera et mirabilia,
varia bestiarum genera et omnium pecorum et creatura belluarum.</span>
	<span class="versiculo"><sup>28</sup> Propter ipsum iter prosperat angelus eius,
et in sermone eius composita sunt omnia.</span>
	<span class="versiculo"><sup>29</sup> Multa dicemus et deficiemus verbis; consummatio autem sermonum: &#x201c; Ipse est omnia!&#x201d;.</span>
	<span class="versiculo"><sup>30</sup> Glorificantes ad quid valebimus?
Ipse enim Magnus super omnia opera sua.</span>
	<span class="versiculo"><sup>31</sup> Terribilis Dominus et magnus vehementer,
et mirabilis potentia ipsius.</span>
	<span class="versiculo"><sup>32</sup> Glorificantes Dominum exaltate, quantumcumque potueritis:
supervalebit enim adhuc,
et admirabilis magnificentia eius.</span>
	<span class="versiculo"><sup>(33)</sup> </span>
	<span class="versiculo"><sup>34</sup> Exaltantes eum replemini virtute;
ne laboretis, non enim pervenietis usquam.</span>
	<span class="versiculo"><sup>35</sup> Quis vidit eum et enarrabit?
Et quis magnificabit eum sicut est?</span>
	<span class="versiculo"><sup>36</sup> Multa abscondita sunt maiora his;
pauca enim vidimus operum eius.</span>
	<span class="versiculo"><sup>37</sup> Omnia autem Dominus fecit
et pie agentibus dedit sapientiam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
