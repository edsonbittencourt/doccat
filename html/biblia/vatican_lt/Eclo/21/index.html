<div>
	<span class="capitulo">21</span>
	<span class="versiculo"><sup>1</sup> Fili, peccasti? Non adicias iterum,
sed et de pristinis deprecare, ut tibi dimittantur.</span>
	<span class="versiculo"><sup>2</sup> Quasi a facie colubri fuge peccata:
et, si accesseris ad illa, mordebunt te.</span>
	<span class="versiculo"><sup>3</sup> Dentes leonis dentes eorum
interficientes animas hominum.</span>
	<span class="versiculo"><sup>4</sup> Quasi romphaea bis acuta omnis iniquitas:
plagae illius non est sanitas.</span>
	<span class="versiculo"><sup>5</sup> Terror et iniuriae annullabunt substantiam,
et domus, quae nimis locuples est, annullabitur superbia;
sic substantia superbi eradicabitur.</span>
	<span class="versiculo"><sup>6</sup> Deprecatio pauperis ex ore usque ad aures Dei perveniet,
et iudicium festinato adveniet illi.</span>
	<span class="versiculo"><sup>7</sup> Qui odit correptionem, in vestigio est peccatoris;
et, qui timet Deum, convertet illam ad cor suum.</span>
	<span class="versiculo"><sup>8</sup> Notus a longe potens lingua audaci,
et sensatus novit illum labi.</span>
	<span class="versiculo"><sup>9</sup> Qui aedificat domum suam impendiis alienis,
quasi qui colligit lapides suos in hiemem.</span>
	<span class="versiculo"><sup>10</sup> Stuppa collecta synagoga peccantium,
et consummatio illorum flamma ignis.</span>
	<span class="versiculo"><sup>11</sup> Via peccantium complanata lapidibus,
et in fine illius fovea inferi.</span>
	<span class="versiculo"><sup>12</sup> Qui custodit legem, continebit sensum suum;</span>
	<span class="versiculo"><sup>13</sup> consummatio timoris Dei sapientia et sensus.</span>
	<span class="versiculo"><sup>14</sup> Non erudietur, qui non est prudens;</span>
	<span class="versiculo"><sup>15</sup> est autem astutia, quae abundat in malo,
et non est sensus, ubi est amaritudo.</span>
	<span class="versiculo"><sup>16</sup> Scientia sapientis tamquam inundatio abundabit,
et consilium illius sicut fons vitae permanet.</span>
	<span class="versiculo"><sup>17</sup> Cor fatui quasi vas confractum
et omnem sapientiam non tenebit.</span>
	<span class="versiculo"><sup>18</sup> Verbum sapiens, quodcumque audierit scius,
laudabit et ad illud adiciet;
audivit luxuriosus, et displicebit illi
et proiciet illud post dorsum suum.</span>
	<span class="versiculo"><sup>19</sup> Narratio fatui quasi sarcina in via,
sed in labiis sensati invenietur gratia.</span>
	<span class="versiculo"><sup>20</sup> Os prudentis quaeretur in ecclesia,
et verba illius cogitabunt in cordibus suis.</span>
	<span class="versiculo"><sup>21</sup> Tamquam domus exterminata sic fatuo sapientia;
et scientia insensati inenarrabilia verba.</span>
	<span class="versiculo"><sup>22</sup> Compedes in pedibus stulto doctrina
et quasi vincula manuum super manum dexteram.</span>
	<span class="versiculo"><sup>23</sup> Fatuus in risu exaltat vocem suam;
vir autem sapiens vix tacite ridebit.</span>
	<span class="versiculo"><sup>24</sup> Tamquam ornamentum aureum prudenti doctrina
et quasi brachiale in brachio dextro.</span>
	<span class="versiculo"><sup>25</sup> Pes fatui facilis in domum proximi,
sed homo peritus verebitur personam.</span>
	<span class="versiculo"><sup>26</sup> Stultus a fenestra respiciet in domum,
vir autem eruditus foris stabit.</span>
	<span class="versiculo"><sup>27</sup> Ineruditio hominis auscultare per ostium,
et prudenti gravis contumelia.</span>
	<span class="versiculo"><sup>28</sup> Labia imprudentium stulta narrabunt,
verba autem prudentium statera ponderabuntur.</span>
	<span class="versiculo"><sup>29</sup> In ore fatuorum cor illorum,
et in corde sapientium os illorum.</span>
	<span class="versiculo"><sup>30</sup> Dum maledicit impius adversarium,
maledicit ipse animam suam.</span>
	<span class="versiculo"><sup>31</sup> Susurro coinquinabit animam suam et in omnibus odietur;
et, qui cum eo manserit, odiosus erit:
tacitus et sensatus honorabitur.</span>
</div>
