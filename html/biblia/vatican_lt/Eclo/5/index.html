<div>
	<span class="capitulo">5</span>
	<span class="versiculo"><sup>1</sup> Ne innitaris possessionibus tuis
et ne dixeris: &#x201c; Est mihi sufficiens vita &#x201d;.</span>
	<span class="versiculo"><sup>2</sup> Ne sequaris fortitudinem tuam,
ut ambules in concupiscentiis cordis tui,</span>
	<span class="versiculo"><sup>3</sup> et ne dixeris: &#x201c; Quis praevalebit in me? &#x201d;
aut &#x201c; Quis me subiciet propter facta mea? &#x201d;.
Deus enim vindicans vindicabit.</span>
	<span class="versiculo"><sup>4</sup> Ne dixeris: &#x201c; Peccavi, et quid mihi accidit triste? &#x201d;.
Altissimus enim est patiens redditor.</span>
	<span class="versiculo"><sup>5</sup> De propitiato peccato noli esse sine metu
neque adicias peccatum super peccatum</span>
	<span class="versiculo"><sup>6</sup> et ne dicas: &#x201c; Miseratio Domini magna est,
multitudinis peccatorum meorum miserebitur &#x201d;;</span>
	<span class="versiculo"><sup>7</sup> misericordia enim et ira ab illo cito proximant,
et super peccatores requiescit ira illius.</span>
	<span class="versiculo"><sup>8</sup> Non tardes converti ad Dominum
et ne differas de die in diem.</span>
	<span class="versiculo"><sup>9</sup> Subito enim veniet ira illius,
et in tempore vindictae abripieris.</span>
	<span class="versiculo"><sup>10</sup> Ne innitaris divitiis iniustis,
nihil enim proderunt in die calamitatis.</span>
	<span class="versiculo"><sup>11</sup> Non ventiles in omnem ventum
et non eas in omnem viam;
sic enim omnis peccator probatur in duplici lingua.</span>
	<span class="versiculo"><sup>12</sup> Esto firmus in sensu tuo
et in veritate sensus tui et scientia;
et prosequatur te verbum pacis et iustitiae.</span>
	<span class="versiculo"><sup>13</sup> Esto velox ad audiendum verbum, ut intellegas
et cum tarditate proferas responsum.</span>
	<span class="versiculo"><sup>14</sup> Si est tibi intellectus, responde proximo;
sin autem, sit manus tua super os tuum,
ne capiaris in verbo indisciplinato et confundaris.</span>
	<span class="versiculo"><sup>15</sup> Honor et ignominia in sermone;
lingua vero homini subversio est ipsius.</span>
	<span class="versiculo"><sup>16</sup> Non appelleris susurro,
et lingua tua ne calumnieris.</span>
	<span class="versiculo"><sup>17</sup> Super furem enim est confusio,
et denotatio pessima super bilinguem,
susurratori autem odium et inimicitia et contumelia.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
