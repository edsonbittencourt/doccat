<div>
	<span class="capitulo">28</span>
	<span class="versiculo"><sup>1</sup> Qui vindicari vult, a Domino inveniet vindictam,
et peccata illius servans servabit.</span>
	<span class="versiculo"><sup>2</sup> Dimitte proximo tuo nocenti te,
et tunc deprecanti tibi peccata tua solventur.</span>
	<span class="versiculo"><sup>3</sup> Homo homini reservat iram
et a Deo quaerit medelam?</span>
	<span class="versiculo"><sup>4</sup> In hominem similem sibi non habet misericordiam
et de peccatis suis deprecatur?</span>
	<span class="versiculo"><sup>5</sup> Ipse, cum caro sit, reservat iram
et propitiationem petit a Deo?
Quis exorabit pro delictis illius?</span>
	<span class="versiculo"><sup>6</sup> Memento novissimorum et desine inimicari,</span>
	<span class="versiculo"><sup>7</sup> tabitudinis et mortis et permane in mandatis eius.</span>
	<span class="versiculo"><sup>8</sup> Memorare mandatorum et non irascaris proximo.</span>
	<span class="versiculo"><sup>9</sup> Memorare testamentum Altissimi
et ne respicias ignorantiam proximi.</span>
	<span class="versiculo"><sup>10</sup> Abstine te a lite et minues peccata:</span>
	<span class="versiculo"><sup>11</sup> homo enim iracundus incendit litem,
et vir peccator turbabit amicos
et in medio pacem habentium immittet inimicitiam.</span>
	<span class="versiculo"><sup>12</sup> Secundum enim ligna silvae sic ignis exardescit,
et secundum virtutem hominis sic iracundia illius erit,
et secundum substantiam suam exaltabit iram suam.</span>
	<span class="versiculo"><sup>13</sup> Certamen festinatum incendit ignem,
et lis festinans effundit sanguinem,
et lingua testificans adducit mortem.</span>
	<span class="versiculo"><sup>14</sup> Si sufflaveris in scintillam, quasi ignis exardebit;
et, si exspueris super illam, exstinguetur:
utraque ex ore tuo proficiscuntur.</span>
	<span class="versiculo"><sup>15</sup> Susurro et bilinguis maledictus:
multos enim perdidit pacem habentes.</span>
	<span class="versiculo"><sup>16</sup> Lingua tertia multos commovit
et dispersit illos de gente in gentem;</span>
	<span class="versiculo"><sup>17</sup> civitates muratas divitum destruxit
et domos magnatorum evertit;</span>
	<span class="versiculo"><sup>18</sup> virtutes populorum concidit
et gentes fortes dissolvit.</span>
	<span class="versiculo"><sup>19</sup> Lingua tertia mulieres viratas eiecit
et privavit illas laboribus suis.</span>
	<span class="versiculo"><sup>20</sup> Qui respicit illam, non habebit requiem
nec habebit amicum, in quo requiescat.</span>
	<span class="versiculo"><sup>21</sup> Flagelli plaga livorem facit,
plaga autem linguae comminuet ossa;</span>
	<span class="versiculo"><sup>22</sup> multi ceciderunt in ore gladii,
sed non sic quasi qui interierunt per linguam suam.</span>
	<span class="versiculo"><sup>23</sup> Beatus, qui tectus est ab ea,
qui in iracundiam illius non transivit,
et qui non attraxit iugum illius
et in vinculis eius non est ligatus.</span>
	<span class="versiculo"><sup>24</sup> Iugum enim illius iugum ferreum est,
et vinculum illius vinculum aereum est;</span>
	<span class="versiculo"><sup>25</sup> mors illius mors nequissima,
et utilis potius infernus quam illa.</span>
	<span class="versiculo"><sup>26</sup> Non obtinebit imperium iustorum,
et in flamma eius non comburentur;</span>
	<span class="versiculo"><sup>27</sup> qui relinquunt Deum, incident in illam,
et exardebit in illis et non exstinguetur
et immittetur in illos quasi leo
et quasi pardus laedet illos.</span>
	<span class="versiculo"><sup>28</sup> Saepi aures tuas spinis, linguam nequam noli audire
et ori tuo facito ostia et seras.</span>
	<span class="versiculo"><sup>29</sup> Aurum tuum et argentum tuum obsigna
et verbis tuis facito stateram et frenos ori tuo rectos.</span>
	<span class="versiculo"><sup>30</sup> Et attende, ne forte labaris in lingua,
ne cadas in conspectu inimicorum insidiantium tibi,
et sit casus tuus insanabilis in mortem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
