<div>
	<span class="capitulo">27</span>
	<span class="versiculo"><sup>1</sup> Propter lucrum multi deliquerunt;
et, qui quaerit locupletari, avertet oculum suum.</span>
	<span class="versiculo"><sup>2</sup> Sicut in medio compaginis lapidum palus figitur,
sic et inter medium venditionis et emptionis constringitur peccatum.</span>
	<span class="versiculo"><sup>(3)</sup> </span>
	<span class="versiculo"><sup>4</sup> Si non in timore Domini tenueris te,
instanter cito subvertetur domus tua.</span>
	<span class="versiculo"><sup>5</sup> Sicut in percussura cribri remanent quisquiliae,
sic peripsemata hominis in cogitatu illius.</span>
	<span class="versiculo"><sup>6</sup> Vasa figuli probat fornax,
et homines iustos tentatio tribulationis.</span>
	<span class="versiculo"><sup>7</sup> Sicut rusticationem ligni ostendit fructus illius,
sic verbum ex cogitatu cordis hominis.</span>
	<span class="versiculo"><sup>8</sup> Ante sermonem non laudes virum:
haec enim tentatio est hominum.</span>
	<span class="versiculo"><sup>9</sup> Si sequaris iustitiam, apprehendes illam
et indues quasi poderem honoris
et inhabitabis cum ea, et proteget te in sempiternum,
et in die agnitionis invenies firmamentum.</span>
	<span class="versiculo"><sup>10</sup> Volatilia ad sibi similia conveniunt,
et veritas ad eos, qui operantur illam, revertetur.</span>
	<span class="versiculo"><sup>11</sup> Leo venationi insidiatur semper,
sic peccata operantibus iniquitates.</span>
	<span class="versiculo"><sup>12</sup> Loquela timorati semper in sapientia manet;
stultus autem sicut luna mutatur.</span>
	<span class="versiculo"><sup>13</sup> In medio insensatorum serva tempus,
in medio autem cogitantium assiduus esto.</span>
	<span class="versiculo"><sup>14</sup> Loquela stultorum odiosa,
et risus illorum in deliciis peccati.</span>
	<span class="versiculo"><sup>15</sup> Loquacitas multum iurantis horripilationem capiti statuet,
et rixa illorum obturatio aurium.</span>
	<span class="versiculo"><sup>16</sup> Effusio sanguinis rixa superborum,
et maledictio illorum auditus gravis.</span>
	<span class="versiculo"><sup>17</sup> Qui denudat arcana, amici fidem perdit
et non inveniet amicum ad animum suum:</span>
	<span class="versiculo"><sup>18</sup> dilige amicum et coniungere fide cum illo;</span>
	<span class="versiculo"><sup>19</sup> quod, si denudaveris absconsa illius,
non persequeris post eum.</span>
	<span class="versiculo"><sup>20</sup> Sicut enim homo, qui extulit mortuum suum,
sic et qui perdit amicitiam proximi sui;</span>
	<span class="versiculo"><sup>21</sup> et sicut qui dimittit avem de manu sua,
sic dereliquisti proximum tuum et non eum capies.</span>
	<span class="versiculo"><sup>22</sup> Non illum sequaris, quoniam longe abest;
effugit enim quasi caprea de laqueo,
quoniam vulnerata est anima eius;</span>
	<span class="versiculo"><sup>23</sup> ultra eum non poteris colligare.
Et maledicti est concordatio,</span>
	<span class="versiculo"><sup>24</sup> denudare autem amici mysteria
amputatio spei est.</span>
	<span class="versiculo"><sup>25</sup> Annuens oculo fabricat iniqua;
qui novit eum, recedet ab illo.</span>
	<span class="versiculo"><sup>26</sup> In conspectu oculorum tuorum condulcabit os suum
et super sermones tuos admirabitur;
novissime autem pervertet os suum
et in verbis tuis dabit scandalum.</span>
	<span class="versiculo"><sup>27</sup> Multa odivi et non coaequavi ei,
et Dominus odiet illum.</span>
	<span class="versiculo"><sup>28</sup> Qui in altum mittit lapidem, super caput eius cadet,
et plaga dolosa dolosi dividet vulnera.</span>
	<span class="versiculo"><sup>29</sup> Qui foveam fodit, incidet in eam,
et, qui statuit lapidem proximo, offendet in eo,
et, qui laqueum alii ponit, capietur in illo.</span>
	<span class="versiculo"><sup>30</sup> Facienti nequissimum consilium, super ipsum devolvetur,
et non agnoscet, unde adveniat illi.</span>
	<span class="versiculo"><sup>31</sup> Illusio et improperium superbo,
et vindicta sicut leo insidiabitur illi.</span>
	<span class="versiculo"><sup>32</sup> Laqueo capientur, qui oblectantur casu iustorum,
dolor autem consumet illos, antequam moriantur.</span>
	<span class="versiculo"><sup>33</sup> Ira et furor utraque exsecrabilia sunt,
et vir peccator continens erit illorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
