<div>
    <span class="capitulo">6</span>
    <span class="versiculo"><sup>1</sup> Nec pusillum nec multum noceas
et noli fieri pro amico inimicus.
Nomen enim malum et improperium et contumeliam hereditabis;
sic omnis peccator invidus et bilinguis.</span>
    <span class="versiculo"><sup>2</sup> Non te extollas in cogitatione animae tuae velut taurus,
ne forte elidatur virtus tua per stultitiam,</span>
    <span class="versiculo"><sup>3</sup> et folia tua comedat et fructus tuos perdat,
et relinquaris velut lignum aridum in eremo.</span>
    <span class="versiculo"><sup>4</sup> Anima enim nequam disperdet eum, qui se habet,
et in gaudium inimicis dat illum
et deducet in sortem impiorum.</span>
    <span class="versiculo"><sup>5</sup> Os dulce multiplicat amicos et mitigat inimicos;
et lingua eucharis salutem dicit.</span>
    <span class="versiculo"><sup>6</sup> Multi pacifici sint tibi,
et consiliarius sit tibi unus de mille.</span>
    <span class="versiculo"><sup>7</sup> Si possides amicum, in tentatione posside eum
et ne facile credas ei.</span>
    <span class="versiculo"><sup>8</sup> Est enim amicus secundum opportunitatem suam
et non permanebit in die tribulationis.</span>
    <span class="versiculo"><sup>9</sup> Et est amicus, qui convertitur ad inimicitiam
et rixam convicii tui denudabit.</span>
    <span class="versiculo"><sup>10</sup> Est autem amicus socius mensae
et non permanebit in die necessitatis;</span>
    <span class="versiculo"><sup>11</sup> in prosperis erit tibi quasi coaequalis
et in domesticis tuis fiducialiter aget.</span>
    <span class="versiculo"><sup>12</sup> Si humiliatus fueris, convertetur contra te
et a facie tua abscondet se.</span>
    <span class="versiculo"><sup>13</sup> Ab inimicis tuis separare
et de amicis tuis attende.</span>
    <span class="versiculo"><sup>14</sup> Amicus fidelis protectio fortis;
qui autem invenit illum, invenit thesaurum.</span>
    <span class="versiculo"><sup>15</sup> Amico fideli nulla est comparatio,
et non est ponderatio contra bonitatem illius.</span>
    <span class="versiculo"><sup>16</sup> Amicus fidelis medicamentum vitae,
et, qui metuunt Dominum, invenient illum.</span>
    <span class="versiculo"><sup>17</sup> Qui timet Deum, aeque habebit amicitiam eius,
quoniam secundum illum erit amicus illius.</span>
    <span class="versiculo"><sup>18</sup> Fili, a iuventute tua excipe doctrinam
et usque ad canos invenies sapientiam.</span>
    <span class="versiculo"><sup>19</sup> Quasi is qui arat et seminat, accede ad eam
et sustine bonos fructus illius.</span>
    <span class="versiculo"><sup>20</sup> In opere enim ipsius exiguum laborabis
et cito edes de generationibus illius.</span>
    <span class="versiculo"><sup>21</sup> Quam aspera est nimium sapientia indoctis hominibus,
et non permanebit in illa excors.</span>
    <span class="versiculo"><sup>22</sup> Quasi lapis probationis gravis erit super illum,
et non demorabitur proicere illam.</span>
    <span class="versiculo"><sup>23</sup> Doctrina est enim secundum nomen eius
et non est multis manifesta;
quibus autem cognita est, permanet usque ad conspectum Dei.</span>
    <span class="versiculo"><sup>24</sup> Audi, fili, et accipe sententiam meam
et ne abicias consilium meum.</span>
    <span class="versiculo"><sup>25</sup> Inice pedem tuum in compedes illius
et in torques illius collum tuum;</span>
    <span class="versiculo"><sup>26</sup> subice umerum tuum et porta illam
et ne acedieris vinculis eius.</span>
    <span class="versiculo"><sup>27</sup> In omni animo tuo accede ad illam
et in omni virtute tua conserva vias eius.</span>
    <span class="versiculo"><sup>28</sup> Investiga et scrutare, exquire et invenies,
et continens factus ne derelinquas eam.</span>
    <span class="versiculo"><sup>29</sup> In novissimis enim invenies requiem in ea,
et convertetur tibi in oblectationem.</span>
    <span class="versiculo"><sup>30</sup> Et erunt tibi compedes eius in protectionem fortitudinis,
et torques illius in stolam gloriae;</span>
    <span class="versiculo"><sup>31</sup> decor enim aureus est in illa,
et vincula illius alligatura hyacinthina.</span>
    <span class="versiculo"><sup>32</sup> Stolam gloriae indues eam
et coronam gratulationis superpones tibi.</span>
    <span class="versiculo"><sup>33</sup> Fili, si attenderis, disces;
et, si accommodaveris animum tuum, prudens eris.</span>
    <span class="versiculo"><sup>34</sup> Si dilexeris audire, excipies doctrinam;
et, si inclinaveris aurem tuam, sapiens eris.</span>
    <span class="versiculo"><sup>35</sup> In multitudine presbyterorum sta
et sapientiae illorum ex corde coniungere,
ut omnem narrationem Dei velis audire,
et proverbia intellectus non effugiant a te.</span>
    <span class="versiculo"><sup>36</sup> Et, si videris sensatum, evigila ad eum,
et gradus ostiorum illius exterat pes tuus.</span>
    <span class="versiculo"><sup>37</sup> Cogitatum tuum habe in praeceptis Dei
et in mandatis illius maxime assiduus esto;
et ipse firmabit tibi cor,
et concupiscentia sapientiae dabitur tibi.</span>
</div>
