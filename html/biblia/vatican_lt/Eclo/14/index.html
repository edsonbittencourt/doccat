<div>
    <span class="capitulo">14</span>
    <span class="versiculo"><sup>1</sup> Beatus vir, qui non est lapsus verbo ex ore suo
et non est stimulatus in tristitia delicti.</span>
    <span class="versiculo"><sup>2</sup> Felix, quem non condemnat anima sua,
et non excidit a spe sua.</span>
    <span class="versiculo"><sup>3</sup> Viro tenaci sine ratione est substantia;
et homini livido ad quid aurum?</span>
    <span class="versiculo"><sup>4</sup> Qui denegat animo suo iniuste, aliis congregat,
et in bonis illius alius luxuriabitur.</span>
    <span class="versiculo"><sup>5</sup> Qui sibi nequam est, cui alii bonus erit?
Et non iucundabitur in bonis suis.</span>
    <span class="versiculo"><sup>6</sup> Qui sibi invidet, nihil est illo nequius;
et haec redditio est malitiae illius.</span>
    <span class="versiculo"><sup>7</sup> Et, si bene fecerit, ignoranter et non volens facit
et in novissimo manifestat malitiam suam.</span>
    <span class="versiculo"><sup>8</sup> Nequam est oculus lividi
et avertens faciem suam et despiciens animas.</span>
    <span class="versiculo"><sup>9</sup> Insatiabilis oculus cupidi in parte non satiabitur,
donec consumat arefaciens animam suam.</span>
    <span class="versiculo"><sup>10</sup> Oculus malus lividus irruit in panem
et neglegens est mensae suae.</span>
    <span class="versiculo"><sup>11</sup> Fili, si habes, benefac tecum
et Deo dignas oblationes offer.</span>
    <span class="versiculo"><sup>12</sup> Memor esto quoniam mors non tardat,
et decretum inferorum quia non demonstratum est tibi;
decretum enim huius mundi: morte morietur.</span>
    <span class="versiculo"><sup>13</sup> Ante mortem benefac amico tuo
et secundum vires tuas exporrigens da ei.</span>
    <span class="versiculo"><sup>14</sup> Non defrauderis a bono diei,
et particula desiderii boni non te praetereat.</span>
    <span class="versiculo"><sup>15</sup> Nonne aliis relinques res dolore partas
et labores tuos in divisione sortis?</span>
    <span class="versiculo"><sup>16</sup> Da et accipe et oblecta animam tuam;</span>
    <span class="versiculo"><sup>17</sup> ante obitum tuum operare iustitiam,
quoniam non est apud inferos quaerere voluptates.</span>
    <span class="versiculo"><sup>18</sup> Omnis caro sicut vestimentum veterascet
et sicut folium fructificans in arbore viridi:
alia generantur, et alia deiciuntur;</span>
    <span class="versiculo"><sup>19</sup> sic generatio carnis et sanguinis:
alia finitur, et alia nascitur.</span>
    <span class="versiculo"><sup>20</sup> Omne opus corruptibile in fine deficiet,
et, qui illud operatur, ibit cum illo;</span>
    <span class="versiculo"><sup>21</sup> et omne opus electum iustificabitur,
et, qui operatur illud, honorabitur in illo.</span>
    <span class="versiculo"><sup>22</sup> Beatus vir, qui in sapientia morabitur
et qui in iustitia sua meditabitur
et in sensu cogitabit circumspectionem Dei;</span>
    <span class="versiculo"><sup>23</sup> qui excogitat vias illius in corde suo
et in absconditis suis intellegens,
vadens post illam quasi investigator
et in viis illius consistens;</span>
    <span class="versiculo"><sup>24</sup> qui respicit per fenestras illius
et in ianuis illius audiens;</span>
    <span class="versiculo"><sup>25</sup> qui requiescit iuxta domum illius
et in parietibus illius figens palum,
statuet casulam suam ad manus illius
et requiescet in deversorio bonorum per aevum.</span>
    <span class="versiculo"><sup>26</sup> Statuet filios suos sub tegmine illius
et sub ramis eius morabitur;</span>
    <span class="versiculo"><sup>27</sup> protegetur sub tegmine illius a fervore
et in gloria eius requiescet.</span>
</div>
