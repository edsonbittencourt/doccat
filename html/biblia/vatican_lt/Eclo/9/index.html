<div>
    <span class="capitulo">9</span>
    <span class="versiculo"><sup>1</sup> Non zeles mulierem sinus tui,
ne doceas contra te notitiam ne quam.</span>
    <span class="versiculo"><sup>2</sup> Non des mulieri potestatem animae tuae,
ne ingrediatur in virtutem tuam, et confundaris.</span>
    <span class="versiculo"><sup>3</sup> Ne adeas ad mulierem multivolam, ne forte incidas in laqueos illius.</span>
    <span class="versiculo"><sup>4</sup> Cum psaltria ne assiduus sis nec audias illam,
ne forte pereas in efficacitate illius.</span>
    <span class="versiculo"><sup>5</sup> Virginem ne conspicias,
ne forte scandalizeris in decore illius.</span>
    <span class="versiculo"><sup>6</sup> Ne des fornicariis animam tuam in ullo,
ne perdas te et hereditatem tuam.</span>
    <span class="versiculo"><sup>7</sup> Noli circumspicere in vicis civitatis,
nec oberraveris in plateis illius.</span>
    <span class="versiculo"><sup>8</sup> Averte faciem tuam a muliere compta
et ne circumspicias speciem alienam.</span>
    <span class="versiculo"><sup>9</sup> Propter speciem mulieris multi perierunt,
et ex hoc concupiscentia quasi ignis exardescit. (10. 11)</span>
    <span class="versiculo"><sup>12</sup> Cum alterius muliere ne sedeas omnino
nec accumbas cum ea super cubitum in vino,</span>
    <span class="versiculo"><sup>13</sup> ne forte declinet cor tuum in illam, et sanguine tuo labaris in perditionem.</span>
    <span class="versiculo"><sup>14</sup> Ne derelinquas amicum antiquum:
novus enim non erit similis illi.</span>
    <span class="versiculo"><sup>15</sup> Vinum novum amicus novus:
veterascet, et cum suavitate bibes illud.</span>
    <span class="versiculo"><sup>16</sup> Non zeles gloriam et opes peccatoris;
non enim scis quae futura sit illius subversio.</span>
    <span class="versiculo"><sup>17</sup> Non placeat tibi prosperitas iniustorum
sciens quoniam usque ad inferos non iustificabuntur.</span>
    <span class="versiculo"><sup>18</sup> Longe abesto ab homine potestatem habente occidendi
et non suspicaberis timorem mortis;</span>
    <span class="versiculo"><sup>19</sup> et, si accesseris ad illum, noli aliquid committere,
ne forte auferat vitam tuam.</span>
    <span class="versiculo"><sup>20</sup> Communionem mortis scito,
quoniam in medio laqueorum ingredieris
et super retia ambulabis.</span>
    <span class="versiculo"><sup>21</sup> Secundum virtutem tuam conversare cum proximo tuo
et cum sapientibus et prudentibus tracta.</span>
    <span class="versiculo"><sup>22</sup> Et cum sensato sit cogitatus tuus,
et omnis enarratio tua in praeceptis Altissimi.</span>
    <span class="versiculo"><sup>23</sup> Viri iusti sint tibi convivae,
et in timore Dei sit tibi gloriatio.</span>
    <span class="versiculo"><sup>24</sup> In manu artificum opera laudabuntur,
et princeps populi in sapientia sermonis sui,
in sensu vero seniorum verbum.</span>
    <span class="versiculo"><sup>25</sup> Terribilis est in civitate sua homo linguosus,
et temerarius in verbo suo odibilis erit.</span>
</div>
