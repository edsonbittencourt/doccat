<div>
	<span class="capitulo">29</span>
	<span class="versiculo"><sup>1</sup> Qui facit misericordiam, feneratur proximo suo;
et, qui confortat manu, mandata servat.</span>
	<span class="versiculo"><sup>2</sup> Fenerare proximo tuo in tempore necessitatis illius
et iterum redde proximo in tempore suo.</span>
	<span class="versiculo"><sup>3</sup> Confirma verbum et fideliter age cum illo,
et omni tempore invenies, quod tibi necessarium est.</span>
	<span class="versiculo"><sup>4</sup> Multi quasi inventionem aestimaverunt fenus
et praestiterunt molestiam his, qui se adiuverunt.</span>
	<span class="versiculo"><sup>5</sup> Donec accipiat, osculatur manus dantis
et de possessionibus proximi humiliat vocem suam;</span>
	<span class="versiculo"><sup>6</sup> et in tempore redditionis postulabit tempus,
et reddet verba taedii et murmurationum et tempus causabitur.</span>
	<span class="versiculo"><sup>7</sup> Si autem potuerit reddere, adversabitur;
solidi vix reddet dimidium
et computabit illud quasi inventionem.</span>
	<span class="versiculo"><sup>8</sup> Sin autem, fraudabit illum pecunia sua
et possidebit illum inimicum gratis.</span>
	<span class="versiculo"><sup>9</sup> Et convicia et maledicta reddet illi
et pro honore et beneficio reddet illi contumeliam.</span>
	<span class="versiculo"><sup>10</sup> Multi non causa nequitiae non fenerati sunt,
sed fraudari gratis timuerunt.</span>
	<span class="versiculo"><sup>11</sup> Verumtamen super humilem longanimis esto
et pro eleemosyna non trahas illum.</span>
	<span class="versiculo"><sup>12</sup> Propter mandatum assume pauperem
et propter inopiam eius ne dimittas eum vacuum.</span>
	<span class="versiculo"><sup>13</sup> Perde pecuniam propter fratrem et amicum tuum
et non abscondas illam sub lapide in perditionem.</span>
	<span class="versiculo"><sup>14</sup> Pone thesaurum tuum in praeceptis Altissimi,
et proderit tibi magis quam aurum.</span>
	<span class="versiculo"><sup>15</sup> Conclude eleemosynam in corde pauperis,
et haec pro te exorabit ab omni malo. (16 17)</span>
	<span class="versiculo"><sup>18</sup> Super scutum roboris et super lanceam ponderis
adversus inimicum tuum pugnabit pro te.</span>
	<span class="versiculo"><sup>19</sup> Vir bonus fidem facit pro proximo suo;
et, qui perdiderit confusionem, fugiet repromissorem.</span>
	<span class="versiculo"><sup>20</sup> Gratiam fideiussoris ne obliviscaris:
dedit enim pro te animam suam.</span>
	<span class="versiculo"><sup>(21)</sup> </span>
	<span class="versiculo"><sup>22</sup> Bona repromissoris dissipabit peccator,
et ingratus sensu derelinquet liberantem se.</span>
	<span class="versiculo"><sup>(23)</sup> </span>
	<span class="versiculo"><sup>24</sup> Repromissio multos perdidit recte agentes
et commovit illos quasi fluctus maris;</span>
	<span class="versiculo"><sup>25</sup> viros potentes transmigrare fecit,
et vagati sunt in gentibus alienis.</span>
	<span class="versiculo"><sup>26</sup> Peccator transgrediens mandata Domini
incidet in repromissionem,
et, qui conatur lucrum sectari, incidet in iudicium.</span>
	<span class="versiculo"><sup>27</sup> Sponde pro proximo secundum virtutem tuam,
sed attende tibi, ne incidas.</span>
	<span class="versiculo"><sup>28</sup> Initium vitae hominis aqua et panis et vestimentum
et domus protegens turpitudinem.</span>
	<span class="versiculo"><sup>29</sup> Melior est victus pauperis sub tegmine asserum
quam epulae splendidae in peregre sine domicilio.</span>
	<span class="versiculo"><sup>30</sup> Super parvo et magno placeat tibi,
et improperium peregrinationis non audies.</span>
	<span class="versiculo"><sup>31</sup> Vita nequam hospitandi de domo in domum,
et ubi hospitabitur, non fiducialiter aget, nec aperiet os.</span>
	<span class="versiculo"><sup>32</sup> Hospitaberis et pasceris et potaberis sine gratia,
et ad haec amara audiet:</span>
	<span class="versiculo"><sup>33</sup> &#x201c; Transi, hospes, et orna mensam
et, si quae in manu habes, ciba me! &#x201d;.</span>
	<span class="versiculo"><sup>34</sup> &#x201c; Exi a facie honoratioris!
Necessitudine domus meae hospitio mihi factus est frater &#x201d;.</span>
	<span class="versiculo"><sup>35</sup> Gravia haec homini habenti sensum:
obiurgatio peregrinationis et improperium feneratoris.</span>
</div>
