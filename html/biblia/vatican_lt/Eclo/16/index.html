<div>
	<span class="capitulo">16</span>
	<span class="versiculo"><sup>1</sup> Ne iucunderis in filiis impiis; si multiplicentur, non oblecteris super ipsos,
si non est timor Dei cum illis.</span>
	<span class="versiculo"><sup>2</sup> Non credas vitae illorum
et ne respexeris in labores eorum.</span>
	<span class="versiculo"><sup>3</sup> Melior est enim unus timens Deum
quam mille filii impii;</span>
	<span class="versiculo"><sup>4</sup> et potius est mori sine filiis
quam relinquere filios impios.</span>
	<span class="versiculo"><sup>5</sup> Ab uno sensato inhabitabitur patria,
tribus autem impiorum deseretur.</span>
	<span class="versiculo"><sup>6</sup> Multa talia vidit oculus meus,
et fortiora horum audivit auris mea.</span>
	<span class="versiculo"><sup>7</sup> In synagoga peccantium exardebit ignis,
et in gente incredibili exardescet ira.</span>
	<span class="versiculo"><sup>8</sup> Non exoraverunt eum antiqui gigantes,
qui rebelles fuerunt confidentes suae virtuti.</span>
	<span class="versiculo"><sup>9</sup> Et non pepercit accolis Lot
et exsecratus est eos prae superbia verbi illorum;</span>
	<span class="versiculo"><sup>10</sup> non misertus est gentis anathematis,
qui depulsi sunt in peccatis suis.</span>
	<span class="versiculo"><sup>11</sup> Et sicut sescenta milia peditum,
qui congregati sunt in duritia cordis sui;
et, si unus fuisset cervicatus,
mirum si fuisset immunis:</span>
	<span class="versiculo"><sup>12</sup> misericordia enim et ira est cum illo,
sustinens, exorabilis et effundens iram.</span>
	<span class="versiculo"><sup>13</sup> ecundum multam misericordiam suam, sic et correptio illius:
hominem secundum opera sua iudicat.</span>
	<span class="versiculo"><sup>14</sup> Non effugiet in rapina peccator,
et non irrita erit sustinentia iusti.</span>
	<span class="versiculo"><sup>15</sup> Omni misericordiae erit merces:
unusquisque secundum meritum operum suorum inveniet coram se
et secundum intellectum peregrinationis ipsius.
Dominus induravit cor pharaonis, ne agnosceret illum,
ut opera sua innotescerent sub caelo.
Misericordia eius apparuit omnibus creaturis eius,
lucem suam et tenebras dispertiit filiis hominum.</span>
	<span class="versiculo"><sup>16</sup> Non dicas: &#x201c; A Deo abscondar!
Et, ex summo quis mei memorabitur?</span>
	<span class="versiculo"><sup>17</sup> In populo magno non agnoscar;
quae est enim anima mea in tam immensa creatura? &#x201d;.</span>
	<span class="versiculo"><sup>18</sup> Ecce caelum et caeli caelorum,
abyssus et universa terra et quae in eis sunt,
in visitatione illius commovebuntur;</span>
	<span class="versiculo"><sup>19</sup> montes simul et colles et fundamenta terrae,
cum conspexerit illa Deus, tremore concutientur.</span>
	<span class="versiculo"><sup>20</sup> Et in omnibus his non apponet cor,
etenim omne cor intellegitur ab illo.</span>
	<span class="versiculo"><sup>21</sup> Et vias illius quis intellegit
et procellam, quam nec oculus videbit hominis?</span>
	<span class="versiculo"><sup>22</sup> Nam plurima illius opera sunt in absconsis,
et opera iustitiae eius quis enuntiabit, aut quis sustinebit?
Longe enim est decretum,
et interrogatio omnium in consummatione est.</span>
	<span class="versiculo"><sup>23</sup> Qui minoratur corde, cogitat ista,
et vir imprudens et errans cogitat stulta.</span>
	<span class="versiculo"><sup>24</sup> Audi me, fili, et disce prudentiam sensus,</span>
	<span class="versiculo"><sup>25</sup> et dicam in aequitate disciplinam
et scrutabor enarrare sapientiam;
et in verbis meis attende in corde tuo.
Edico in aequitate spiritus virtutes,
quas posuit Deus in opera sua ab initio,
et in veritate enuntio scientiam eius.</span>
	<span class="versiculo"><sup>26</sup> Quando creavit Deus opera sua ab initio
et ab institutione ipsorum distinxit partes illorum,</span>
	<span class="versiculo"><sup>27</sup> ornavit in aeternum opera illorum
et dominatum eorum in generationibus suis.
Nec esurierunt nec laboraverunt
et non destiterunt ab operibus suis.</span>
	<span class="versiculo"><sup>28</sup> Unusquisque proximum sibi non angustiavit,</span>
	<span class="versiculo"><sup>29</sup> et usque in aeternum non erunt incredibiles verbo illius.</span>
	<span class="versiculo"><sup>30</sup> Post haec Deus in terram respexit
et complevit illam bonis suis;</span>
	<span class="versiculo"><sup>31</sup> anima omnis vitalis cooperuit faciem ipsius,
et in ipsam iterum reversio illorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiasticus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
