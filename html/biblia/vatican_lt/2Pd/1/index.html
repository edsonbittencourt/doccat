<div>
	<span class="capitulo">1</span>
	<span class="versiculo"><sup>1</sup> Simon Petrus servus et apostolus Iesu Christi his, qui coae qualem nobis sortiti sunt fidem in iustitia Dei nostri et salvatoris Iesu Christi:</span>
	<span class="versiculo"><sup>2</sup> gratia vobis et pax multiplicetur in cognitione Dei et Iesu Domini nostri.</span>
	<span class="versiculo"><sup>3</sup> Quomodo omnia nobis divinae virtutis suae ad vitam et pietatem donatae per cognitionem eius, qui vocavit nos propria gloria et virtute,</span>
	<span class="versiculo"><sup>4</sup> per quae pretiosa et maxima nobis promissa donata sunt, ut per haec efficiamini divinae consortes naturae, fugientes eam, quae in mundo est in concupiscentia, corruptionem;</span>
	<span class="versiculo"><sup>5</sup> et propter hoc ipsum curam omnem subinferentes ministrate in fide vestra virtutem, in virtute autem scientiam,</span>
	<span class="versiculo"><sup>6</sup> in scientia autem continentiam, in continentia autem patientiam, in patientia autem pietatem,</span>
	<span class="versiculo"><sup>7</sup> in pietate autem amorem fraternitatis, in amore autem fraternitatis caritatem.</span>
	<span class="versiculo"><sup>8</sup> Haec enim vobis, cum adsint et abundent, non vacuos nec sine fructu vos constituunt in Domini nostri Iesu Christi cognitionem;</span>
	<span class="versiculo"><sup>9</sup> cui enim non praesto sunt haec, caecus est et nihil procul cernens, oblivionem accipiens purgationis veterum suorum delictorum.</span>
	<span class="versiculo"><sup>10</sup> Quapropter, fratres, magis satagite, ut firmam vestram vocationem et electionem faciatis. Haec enim facientes non offendetis aliquando;</span>
	<span class="versiculo"><sup>11</sup> sic enim abundanter ministrabitur vobis introitus in aeternum regnum Domini nostri et salvatoris Iesu Christi.</span>
	<span class="versiculo"><sup>12</sup> Propter quod incipiam vos semper commonere de his, et quidem scientes et confirmatos in praesenti veritate.</span>
	<span class="versiculo"><sup>13</sup> Iustum autem arbitror, quamdiu sum in hoc tabernaculo, suscitare vos in commonitione,</span>
	<span class="versiculo"><sup>14</sup> certus quod velox est depositio tabernaculi mei, secundum quod et Dominus noster Iesus Christus significavit mihi;</span>
	<span class="versiculo"><sup>15</sup> dabo autem operam et frequenter habere vos post obitum meum, ut horum memoriam faciatis.</span>
	<span class="versiculo"><sup>16</sup> Non enim captiosas fabulas secuti notam fecimus vobis Domini nostri Iesu Christi virtutem et adventum, sed speculatores facti illius magnitudinis.</span>
	<span class="versiculo"><sup>17</sup> Accipiens enim a Deo Patre honorem et gloriam, voce prolata ad eum huiuscemodi a magnifica gloria: &#x201c; Filius meus, dilectus meus hic est, in quo ego mihi complacui &#x201d;;</span>
	<span class="versiculo"><sup>18</sup> et hanc vocem nos audivimus de caelo prolatam, cum essemus cum ipso in monte sancto.</span>
	<span class="versiculo"><sup>19</sup> Et habemus firmiorem propheticum sermonem, cui bene facitis attendentes quasi lucernae lucenti in caliginoso loco, donec dies illucescat, et lucifer oriatur in cordibus vestris,</span>
	<span class="versiculo"><sup>20</sup> hoc primum intellegentes quod omnis prophetia Scripturae propria interpretatione non fit;</span>
	<span class="versiculo"><sup>21</sup> non enim voluntate humana prolata est prophetia aliquando, sed a Spiritu Sancto ducti locuti sunt a Deo homines.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-petri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
