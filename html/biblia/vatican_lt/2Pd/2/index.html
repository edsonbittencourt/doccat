<div>
    <span class="capitulo">2</span>
    <span class="versiculo"><sup>1</sup> Fuerunt vero et pseudopro phetae in populo, sicut et in vo bis erunt magistri mendaces, qui introducent sectas perditionis et eum, qui emit eos, Dominatorem negantes superducent sibi celerem perditionem.</span>
    <span class="versiculo"><sup>2</sup> Et multi sequentur eorum luxurias, propter quos via veritatis blasphemabitur;</span>
    <span class="versiculo"><sup>3</sup> et in avaritia fictis verbis de vobis negotiabuntur. Quibus iudicium iam olim non cessat, et perditio eorum non dormitat.</span>
    <span class="versiculo"><sup>4</sup> Si enim Deus angelis peccantibus non pepercit, sed rudentibus inferni detractos in tartarum tradidit in iudicium reservatos:</span>
    <span class="versiculo"><sup>5</sup> et originali mundo non pepercit, sed octavum Noe iustitiae praeconem custodivit diluvium mundo impiorum inducens;</span>
    <span class="versiculo"><sup>6</sup> et civitates Sodomae et Gomorrae in cinerem redigens eversione damnavit, exemplum ponens eorum, quae sunt impiis futura:</span>
    <span class="versiculo"><sup>7</sup> et iustum Lot oppressum a nefandorum luxuria conversationis eruit:</span>
    <span class="versiculo"><sup>8</sup> aspectu enim et auditu iustus habitans apud eos, de die in diem animam iustam iniquis operibus cruciabat.</span>
    <span class="versiculo"><sup>9</sup> Novit Dominus pios de tentatione eripere, iniquos vero in diem iudicii puniendos reservare,</span>
    <span class="versiculo"><sup>10</sup> maxime autem eos, qui post carnem in concupiscentia immunditiae ambulant dominationemque contemnunt.
Audaces, superbi, glorias non metuunt blasphemantes,</span>
    <span class="versiculo"><sup>11</sup> ubi angeli fortitudine et virtute cum sint maiores, non portant adversum illas coram Domino iudicium blasphemiae.</span>
    <span class="versiculo"><sup>12</sup> Hi vero, velut irrationabilia animalia naturaliter genita in captionem et in corruptionem, in his, quae ignorant, blasphemantes, in corruptione sua et corrumpentur</span>
    <span class="versiculo"><sup>13</sup> inviti percipientes mercedem iniustitiae; voluptatem existimantes diei delicias, coinquinationes et maculae deliciis affluentes, in voluptatibus suis luxuriantes vobiscum,</span>
    <span class="versiculo"><sup>14</sup> oculos habentes plenos adulterae et incessabiles delicti, pellicientes animas instabiles, cor exercitatum avaritiae habentes, maledictionis filii;</span>
    <span class="versiculo"><sup>15</sup> derelinquentes rectam viam erraverunt, secuti viam Balaam ex Bosor, qui mercedem iniquitatis amavit,</span>
    <span class="versiculo"><sup>16</sup> correptionem vero habuit suae praevaricationis; subiugale mutum in hominis voce loquens prohibuit prophetae insipientiam.</span>
    <span class="versiculo"><sup>17</sup> Hi sunt fontes sine aqua, et nebulae turbine exagitatae, quibus caligo tenebrarum reservatur.</span>
    <span class="versiculo"><sup>18</sup> Superba enim vanitatis loquentes pelliciunt in concupiscentiis carnis luxuriis illos, qui paululum effugiunt eos, qui in errore conversantur,</span>
    <span class="versiculo"><sup>19</sup> libertatem illis promittentes, cum ipsi servi sint corruptionis; a quo enim quis superatus est, huius servus est.</span>
    <span class="versiculo"><sup>20</sup> Si enim refugientes coinquinationes mundi in cognitione Domini nostri et Salvatoris Iesu Christi his rursus implicati superantur, facta sunt eis posteriora deteriora prioribus.</span>
    <span class="versiculo"><sup>21</sup> Melius enim erat illis non cognoscere viam iustitiae, quam post agnitionem retrorsum converti ab eo, quod illis traditum est, sancto mandato.</span>
    <span class="versiculo"><sup>22</sup> Contigit enim eis illud veri proverbii:
&#x201c; Canis reversus ad suum vomitum &#x201d;,
et &#x201c; Sus lota in volutabro luti &#x201d;.</span>
</div>
