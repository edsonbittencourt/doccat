<div>
	<span class="capitulo">3</span>
	<span class="versiculo"><sup>1</sup> Hanc vobis, carissimi, iam se cundam scribo epistulam, in quibus excito vestram in commonitione sinceram mentem,</span>
	<span class="versiculo"><sup>2</sup> ut memores sitis eorum, quae praedicta sunt verborum a sanctis prophetis, et ab apostolis traditi vobis praecepti Domini et Salvatoris;</span>
	<span class="versiculo"><sup>3</sup> hoc primum scientes, quod venient in novissimis diebus in illusione illudentes, iuxta proprias concupiscentias suas ambulantes,</span>
	<span class="versiculo"><sup>4</sup> dicentes: &#x201c; Ubi est promissio adventus eius? Ex quo enim patres dormierunt, omnia sic perseverant ab initio creaturae &#x201d;.</span>
	<span class="versiculo"><sup>5</sup> Latet enim eos hoc volentes, quod caeli erant prius, et terra de aqua et per aquam consistens Dei verbo,</span>
	<span class="versiculo"><sup>6</sup> per quae ille tunc mundus aqua inundatus periit;</span>
	<span class="versiculo"><sup>7</sup> caeli autem, qui nunc sunt, et terra eodem verbo repositi sunt igni, servati in diem iudicii et perditionis impiorum hominum.</span>
	<span class="versiculo"><sup>8</sup> Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.</span>
	<span class="versiculo"><sup>9</sup> Non tardat Dominus promissionem, sicut quidam tarditatem existimant, sed patienter agit in vos nolens aliquos perire, sed omnes ad paenitentiam reverti.</span>
	<span class="versiculo"><sup>10</sup> Adveniet autem dies Domini ut fur, in qua caeli magno impetu transient, elementa vero calore solventur, et terra et opera, quae in ea invenientur.</span>
	<span class="versiculo"><sup>11</sup> Cum haec omnia ita dissolvenda sint, quales oportet esse vos in sanctis conversationibus et pietatibus,</span>
	<span class="versiculo"><sup>12</sup> exspectantes et properantes adventum diei Dei, propter quam caeli ardentes solventur, et elementa ignis ardore tabescent!</span>
	<span class="versiculo"><sup>13</sup> Novos vero caelos et terram novam secundum promissum ipsius exspectamus, in quibus iustitia habitat.</span>
	<span class="versiculo"><sup>14</sup> Propter quod, carissimi, haec exspectantes satagite immaculati et inviolati ei inveniri in pace;</span>
	<span class="versiculo"><sup>15</sup> et Domini nostri longanimitatem, salutem arbitramini, sicut et carissimus frater noster Paulus secundum datam sibi sapientiam scripsit vobis,</span>
	<span class="versiculo"><sup>16</sup> sicut et in omnibus epistulis loquens in eis de his; in quibus sunt quaedam difficilia intellectu, quae indocti et instabiles depravant, sicut et ceteras Scripturas, ad suam ipsorum perditionem.</span>
	<span class="versiculo"><sup>17</sup> Vos igitur, dilecti, praescientes custodite, ne iniquorum errore simul abducti excidatis a propria firmitate;</span>
	<span class="versiculo"><sup>18</sup> crescite vero in gratia et in cognitione Domini nostri et Salvatoris Iesu Christi. Ipsi gloria et nunc et in diem aeternitatis. Amen.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-petri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
