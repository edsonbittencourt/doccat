<div>
	<span class="capitulo">5</span>
	<span class="versiculo"><sup>1</sup> Vocavitque Moyses omnem Israelem et dixit ad eos: &#x201c; Audi, Israel, praecepta atque iudicia, quae ego loquor in auribus vestris hodie; discite ea et opere complete.</span>
	<span class="versiculo"><sup>2</sup> Dominus Deus noster pepigit nobiscum foedus in Horeb.</span>
	<span class="versiculo"><sup>3</sup> Non cum patribus nostris iniit pactum hoc sed nobiscum, qui in praesentiarum hic sumus, omnibus nobis, qui vivimus.</span>
	<span class="versiculo"><sup>4</sup> Facie ad faciem locutus est vobis in monte de medio ignis;</span>
	<span class="versiculo"><sup>5</sup> ego sequester et medius fui inter Dominum et vos in tempore illo, ut annuntiarem vobis verba eius; timuistis enim ignem et non ascendistis in montem. Et ait:</span>
	<span class="versiculo"><sup>6</sup> &#x201c;Ego Dominus Deus tuus, qui eduxi te de terra Aegypti, de domo servitutis.</span>
	<span class="versiculo"><sup>7</sup> Non habebis deos alienos in conspectu meo.</span>
	<span class="versiculo"><sup>8</sup> Non facies tibi sculptile nec similitudinem omnium, quae in caelo sunt desuper et quae in terra deorsum et quae versantur in aquis sub terra.</span>
	<span class="versiculo"><sup>9</sup> Non adorabis ea et non coles: Ego enim sum Dominus Deus tuus, Deus aemulator, reddens iniquitatem patrum super filios in tertiam et quartam generationem his, qui oderunt me,</span>
	<span class="versiculo"><sup>10</sup> et faciens misericordiam in multa milia diligentibus me et custodientibus praecepta mea.</span>
	<span class="versiculo"><sup>11</sup> Non usurpabis nomen Domini Dei tui frustra, quia non erit impunitus, qui super re vana nomen eius assumpserit.</span>
	<span class="versiculo"><sup>12</sup> Observa diem sabbati, ut sanctifices eum, sicut praecepit tibi Dominus Deus tuus.</span>
	<span class="versiculo"><sup>13</sup> Sex diebus operaberis et facies omnia opera tua.</span>
	<span class="versiculo"><sup>14</sup> Septimus dies sabbatum est Domino Deo tuo. Non facies in eo quidquam operis tu et filius tuus et filia, servus et ancilla et bos et asinus et omne iumentum tuum et peregrinus tuus, qui est intra portas tuas, ut requiescat servus tuus et ancilla tua sicut et tu.</span>
	<span class="versiculo"><sup>15</sup> Memento quod et ipse servieris in Aegypto, et eduxerit te inde Dominus Deus tuus in manu forti et brachio extento: idcirco praecepit tibi, ut observares diem sabbati.</span>
	<span class="versiculo"><sup>16</sup> Honora patrem tuum et matrem, sicut praecepit tibi Dominus Deus tuus, ut longo vivas tempore et bene sit tibi in terra, quam Dominus Deus tuus daturus est tibi.</span>
	<span class="versiculo"><sup>17</sup> Non occides.</span>
	<span class="versiculo"><sup>18</sup> Neque moechaberis.</span>
	<span class="versiculo"><sup>19</sup> Furtumque non facies.</span>
	<span class="versiculo"><sup>20</sup> Nec loqueris contra proximum tuum falsum testimonium.</span>
	<span class="versiculo"><sup>21</sup> Nec concupisces uxorem proximi tui. Nec desiderabis domum proximi tui, non agrum, non servum, non ancillam, non bovem, non asinum et universa, quae illius sunt&#x201d;.</span>
	<span class="versiculo"><sup>22</sup> Haec verba locutus est Dominus ad omnem multitudinem vestram in monte, de medio ignis et nubis et caliginis voce magna nihil addens amplius; et scripsit ea in duabus tabulis lapideis, quas tradidit mihi.</span>
	<span class="versiculo"><sup>23</sup> Vos autem, postquam audistis vocem de medio tenebrarum et montem ardere vidistis, accessistis ad me omnes principes tribuum et maiores natu</span>
	<span class="versiculo"><sup>24</sup> atque dixistis: &#x201c;Ecce ostendit nobis Dominus Deus noster maiestatem et magnitudinem suam; vocem eius audivimus de medio ignis et probavimus hodie quod, loquente Deo cum homine, vixerit homo.</span>
	<span class="versiculo"><sup>25</sup> Nunc autem cur moriemur, et devorabit nos ignis hic maximus? Si enim audierimus ultra vocem Domini Dei nostri, moriemur.</span>
	<span class="versiculo"><sup>26</sup> Quid est omnis caro, ut audiat vocem Dei viventis, qui de medio ignis loquitur, sicut nos audivimus, et possit vivere?</span>
	<span class="versiculo"><sup>27</sup> Tu magis accede et audi cuncta, quae dixerit Dominus Deus noster, et tu loqueris ad nos cuncta, quae dixerit Dominus Deus noster tibi, et nos audientes faciemus ea&#x201d;.</span>
	<span class="versiculo"><sup>28</sup> Quod cum audisset Dominus, ait ad me: &#x201c;Audivi vocem verborum populi huius, quae locuti sunt tibi: bene omnia sunt locuti.</span>
	<span class="versiculo"><sup>29</sup> Quis det talem eos habere mentem, ut timeant me et custodiant universa mandata mea in omni tempore, ut bene sit eis et filiis eorum in sempiternum?</span>
	<span class="versiculo"><sup>30</sup> Vade et dic eis: Revertimini in tentoria vestra.</span>
	<span class="versiculo"><sup>31</sup> Tu vero, hic sta mecum, et loquar tibi omnia mandata et praecepta atque iudicia, quae docebis eos, ut faciant ea in terra, quam dabo illis in possessionem&#x201d;.</span>
	<span class="versiculo"><sup>32</sup> Custodite igitur et facite, quae praecepit Dominus Deus vester vobis; non declinabitis neque ad dexteram neque ad sinistram,</span>
	<span class="versiculo"><sup>33</sup> sed per totam viam, quam praecepit Dominus Deus vester, ambulabitis, ut vivatis, et bene sit vobis, et protelentur dies in terra possessionis vestrae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
