<div>
	<span class="capitulo">8</span>
	<span class="versiculo"><sup>1</sup> Omne mandatum, quod ego praecipio tibi hodie, cave diligenter ut facias, ut possitis vivere et multiplicemini ingressique possideatis terram, pro qua iuravit Dominus patribus vestris.</span>
	<span class="versiculo"><sup>2</sup> Et recordaberis cuncti itineris, per quod adduxit te Dominus Deus tuus his quadraginta annis per desertum, ut affligeret te atque tentaret, et nota fierent, quae in tuo animo versabantur, utrum custodires mandata illius an non.</span>
	<span class="versiculo"><sup>3</sup> Afflixit te penuria et dedit tibi cibum manna, quem ignorabas tu et patres tui, ut ostenderet tibi quod non in solo pane vivat homo, sed in omni verbo, quod egreditur de ore Domini.</span>
	<span class="versiculo"><sup>4</sup> Vestimentum tuum, quo operiebaris, nequaquam defecit, et pes tuus non intumuit his quadraginta annis.</span>
	<span class="versiculo"><sup>5</sup> Recogites ergo in corde tuo quia, sicut erudit homo filium suum, sic Dominus Deus tuus erudivit te,</span>
	<span class="versiculo"><sup>6</sup> ut custodias mandata Domini Dei tui et ambules in viis eius et timeas eum.</span>
	<span class="versiculo"><sup>7</sup> Dominus enim Deus tuus introducet te in terram bonam, terram rivorum aquarum et fontium, in cuius campis et montibus erumpunt fluviorum abyssi,</span>
	<span class="versiculo"><sup>8</sup> terram frumenti, hordei ac vinearum, in qua ficus et malogranata et oliveta nascuntur, terram olei ac mellis,</span>
	<span class="versiculo"><sup>9</sup> ubi absque ulla penuria comedes panem tuum et rerum omnium abundantia perfrueris; cuius lapides ferrum sunt, et de montibus eius aeris metalla fodiuntur;</span>
	<span class="versiculo"><sup>10</sup> ut, cum comederis et satiatus fueris, benedicas Domino Deo tuo pro terra optima, quam dedit tibi.</span>
	<span class="versiculo"><sup>11</sup> Observa et cave, ne quando obliviscaris Domini Dei tui et neglegas mandata eius atque iudicia et praecepta, quae ego praecipio tibi hodie;</span>
	<span class="versiculo"><sup>12</sup> ne, postquam comederis et satiatus fueris, domos pulchras aedificaveris et habitaveris in eis</span>
	<span class="versiculo"><sup>13</sup> habuerisque armenta et ovium greges multos, argenti et auri cunctarumque rerum copiam,</span>
	<span class="versiculo"><sup>14</sup> elevetur cor tuum, et obliviscaris Domini Dei tui, qui eduxit te de terra Aegypti, de domo servitutis,</span>
	<span class="versiculo"><sup>15</sup> et ductor tuus fuit in solitudine magna atque terribili, in qua erat serpens adurens et scorpio ac terra arida et nullae omnino aquae; qui eduxit tibi rivos de petra durissima</span>
	<span class="versiculo"><sup>16</sup> et cibavit te manna in solitudine, quod nescierunt patres tui, et, postquam afflixit ac probavit te, ad extremum misertus est tui,</span>
	<span class="versiculo"><sup>17</sup> ne diceres in corde tuo: &#x201c;Fortitudo mea et robur manus meae haec mihi omnia praestiterunt&#x201d;;</span>
	<span class="versiculo"><sup>18</sup> sed recorderis Domini Dei tui, quod ipse vires tibi praebuerit, ut consequereris prosperitatem, ut impleret pactum suum, super quo iuravit patribus tuis, sicut praesens indicat dies.</span>
	<span class="versiculo"><sup>19</sup> Sin autem oblitus Domini Dei tui secutus fueris deos alienos coluerisque illos et adoraveris, ecce nunc testificor vobis quod omnino dispereatis:</span>
	<span class="versiculo"><sup>20</sup> sicut gentes, quas delevit Dominus in introitu vestro, ita et vos peribitis, si inoboedientes fueritis voci Domini Dei vestri.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
