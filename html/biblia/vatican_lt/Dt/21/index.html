<div>
	<span class="capitulo">21</span>
	<span class="versiculo"><sup>1</sup> Quando inventum fuerit in terra, quam Dominus Deus tuus daturus est tibi, hominis cadaver occisi, et ignoratur caedis reus,</span>
	<span class="versiculo"><sup>2</sup> egredientur maiores natu et iudices tui et metientur a loco cadaveris singularum per circuitum spatia civitatum</span>
	<span class="versiculo"><sup>3</sup> et, quam viciniorem ceteris esse perspexerint, seniores civitatis illius tollent vitulam de armento, quae non traxit iugum nec terram scidit vomere,</span>
	<span class="versiculo"><sup>4</sup> et ducent eam ad torrentem perennem, ubi numquam aratum est nec seminatum, et caedent apud eum cervices vitulae;</span>
	<span class="versiculo"><sup>5</sup> accedentque sacerdotes filii Levi, quos elegerit Dominus Deus tuus, ut ministrent ei et benedicant in nomine eius, et ad verbum eorum omnis causa et omnis percussio iudicetur.</span>
	<span class="versiculo"><sup>6</sup> Et omnes maiores natu civitatis illius, qui prope interfectum sunt, lavabunt manus suas super vitulam, quae apud torrentem percussa est,</span>
	<span class="versiculo"><sup>7</sup> et dicent: &#x201c;Manus nostrae non effuderunt hunc sanguinem, nec oculi nostri viderunt;</span>
	<span class="versiculo"><sup>8</sup> propitius esto populo tuo Israel, quem redemisti, Domine, et non reputes sanguinem innocentem in medio populi tui Israel&#x201d;. Et auferetur ab eis reatus sanguinis.</span>
	<span class="versiculo"><sup>9</sup> Tu autem removebis innocentem cruorem, cum feceris, quod rectum est in oculis Domini.</span>
	<span class="versiculo"><sup>10</sup> Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris</span>
	<span class="versiculo"><sup>11</sup> et videris in numero captivorum mulierem pulchram et adamaveris eam voluerisque habere uxorem,</span>
	<span class="versiculo"><sup>12</sup> introduces eam in domum tuam. Quae radet caesariem et circumcidet ungues</span>
	<span class="versiculo"><sup>13</sup> et deponet vestem captivitatis sedensque in domo tua flebit patrem et matrem suam uno mense; et postea intrabis ad eam sociaberisque illi, et erit uxor tua.</span>
	<span class="versiculo"><sup>14</sup> Sin autem postea non sederit animo tuo, dimittes eam liberam; nec vendere poteris pecunia nec opprimere per potentiam, quia humiliasti eam.</span>
	<span class="versiculo"><sup>15</sup> Si habuerit homo uxores duas, unam dilectam et alteram odiosam, genuerintque ei liberos, et fuerit filius odiosae primogenitus,</span>
	<span class="versiculo"><sup>16</sup> volueritque substantiam inter filios suos dividere, non poterit filium dilectae facere primogenitum et praeferre filio odiosae,</span>
	<span class="versiculo"><sup>17</sup> sed filium odiosae agnoscet primogenitum dabitque ei de cunctis, quae habuerit, duplicia; iste est enim principium roboris eius, et huic debentur primogenita.</span>
	<span class="versiculo"><sup>18</sup> Si genuerit homo filium contumacem et protervum, qui non audiat patris aut matris imperium et coercitus oboedire contempserit,</span>
	<span class="versiculo"><sup>19</sup> apprehendent eum et ducent ad seniores civitatis suae et ad portam iudicii</span>
	<span class="versiculo"><sup>20</sup> dicentque ad eos: &#x201c;Filius noster iste protervus et contumax est: monita nostra audire contemnit, comissationibus vacat et luxuriae atque conviviis potatorum&#x201d;.</span>
	<span class="versiculo"><sup>21</sup> Lapidibus eum obruent viri civitatis, et morietur, ut auferatis malum de medio vestri, et universus Israel audiens pertimescat.</span>
	<span class="versiculo"><sup>22</sup> Quando peccaverit homo, quod morte plectendum est, et occisum appenderis in patibulo,</span>
	<span class="versiculo"><sup>23</sup> non permanebit cadaver eius in ligno; sed in eadem die sepelietur, quia maledictus a Deo est, qui pendet in ligno; et nequaquam contaminabis terram tuam, quam Dominus Deus tuus dederit tibi in possessionem.</span>
</div>
