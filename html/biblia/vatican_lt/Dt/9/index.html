<div>
    <span class="capitulo">9</span>
    <span class="versiculo"><sup>1</sup> Audi, Israel: Tu transgredieris hodie Iordanem, ut possideas nationes maximas et fortiores te, civitates ingentes et ad caelum usque muratas,</span>
    <span class="versiculo"><sup>2</sup> populum magnum atque sublimem, filios Enacim, quos ipse nosti et audisti, quibus nullus potest ex adverso resistere.</span>
    <span class="versiculo"><sup>3</sup> Scies ergo hodie quod Dominus Deus tuus ipse transibit ante te ignis devorans, qui conteret eos atque subiciet ante faciem tuam, ut velociter expellas et deleas eos, sicut locutus est tibi.</span>
    <span class="versiculo"><sup>4</sup> Ne dicas in corde tuo, cum deleverit eos Dominus Deus tuus in conspectu tuo: &#x201c;Propter iustitiam meam introduxit me Dominus, ut terram hanc possiderem&#x201d;, cum propter impietates nationum istarum expellat eas Dominus ante te.</span>
    <span class="versiculo"><sup>5</sup> Neque enim propter iustitiam tuam et aequitatem cordis tui ingredieris, ut possideas terras earum, sed quia illae egerunt impie, introeunte te, Dominus Deus tuus expellet eos ante te, et ut compleat verbum suum Dominus, quod sub iuramento pollicitus est patribus tuis, Abraham, Isaac et Iacob.</span>
    <span class="versiculo"><sup>6</sup> Scito igitur quod non propter iustitiam tuam Dominus Deus tuus dederit tibi terram hanc optimam in possessionem, cum durissimae cervicis sis populus.</span>
    <span class="versiculo"><sup>7</sup> Memento et ne obliviscaris quomodo ad iracundiam provocaveris Dominum Deum tuum in solitudine; ex eo die, quo egressus es ex Aegypto, usque ad locum istum adversum Dominum contendistis.</span>
    <span class="versiculo"><sup>8</sup> Nam et in Horeb provocastis eum, et iratus delere vos voluit,</span>
    <span class="versiculo"><sup>9</sup> quando ascendi in montem, ut acciperem tabulas lapideas, tabulas pacti, quod pepigit vobiscum Dominus, et perseveravi in monte quadraginta diebus ac noctibus panem non comedens et aquam non bibens.</span>
    <span class="versiculo"><sup>10</sup> Deditque mihi Dominus duas tabulas lapideas scriptas digito Dei et continentes omnia verba, quae vobis locutus est in monte de medio ignis, quando contio populi congregata est.</span>
    <span class="versiculo"><sup>11</sup> Cumque transissent quadraginta dies et totidem noctes, dedit mihi Dominus duas tabulas lapideas, tabulas foederis,</span>
    <span class="versiculo"><sup>12</sup> dixitque mihi: &#x201c;Surge et descende hinc cito, quia peccavit populus tuus, quem eduxisti de Aegypto: deseruerunt velociter viam, quam praecepi eis, feceruntque sibi conflatile&#x201d;.</span>
    <span class="versiculo"><sup>13</sup> Rursumque ait Dominus ad me: &#x201c;Cerno quod populus iste durae cervicis sit;</span>
    <span class="versiculo"><sup>14</sup> dimitte me, ut conteram eos et deleam nomen eorum sub caelo et faciam te in gentem, quae hac fortior et maior sit&#x201d;.</span>
    <span class="versiculo"><sup>15</sup> Cumque reversus de monte ardente descenderem et duas tabulas foederis utraque tenerem manu</span>
    <span class="versiculo"><sup>16</sup> vidissemque vos peccasse Domino Deo vestro et fecisse vobis vitulum conflatilem ac deseruisse velociter viam eius, quam Dominus vobis praeceperat,</span>
    <span class="versiculo"><sup>17</sup> arripui duas tabulas et proieci eas de manibus meis confregique eas in conspectu vestro;</span>
    <span class="versiculo"><sup>18</sup> et procidi ante Dominum, sicut prius quadraginta diebus et noctibus panem non comedens et aquam non bibens propter omnia peccata vestra, quae gessistis contra Dominum et eum ad iracundiam provocastis;</span>
    <span class="versiculo"><sup>19</sup> timui enim indignationem et iram illius, qua adversum vos concitatus delere vos voluit. Et exaudivit me Dominus etiam hac vice.</span>
    <span class="versiculo"><sup>20</sup> Adversum Aaron quoque vehementer iratus voluit eum conterere; et pro illo similiter tunc deprecatus sum.</span>
    <span class="versiculo"><sup>21</sup> Peccatum autem vestrum, quod feceratis, id est vitulum, arripiens igne combussi et in frusta comminuens omninoque in pulverem redigens proieci in torrentem, qui de monte descendit.</span>
    <span class="versiculo"><sup>22</sup> In Tabera quoque et in Massa et in Cibrottaava provocastis Dominum;</span>
    <span class="versiculo"><sup>23</sup> et quando misit Dominus vos de Cadesbarne dicens: &#x201c;Ascendite et possidete terram, quam dedi vobis&#x201d;, contempsistis imperium Domini Dei vestri et non credidistis ei neque vocem eius audire voluistis;</span>
    <span class="versiculo"><sup>24</sup> semper fuistis rebelles contra Dominum a die, qua nosse vos coepi.</span>
    <span class="versiculo"><sup>25</sup> Et iacui coram Domino quadraginta diebus ac noctibus, quibus eum suppliciter deprecabar, ne deleret vos, ut fuerat comminatus.</span>
    <span class="versiculo"><sup>26</sup> Et orans dixi: Domine Deus, ne disperdas populum tuum et hereditatem tuam, quam redemisti in magnitudine tua, quos eduxisti de Aegypto in manu forti.</span>
    <span class="versiculo"><sup>27</sup> Recordare servorum tuorum Abraham, Isaac et Iacob; ne aspicias duritiam populi huius et impietatem atque peccatum,</span>
    <span class="versiculo"><sup>28</sup> ne forte dicant habitatores terrae, de qua eduxisti nos: &#x201c;Non poterat Dominus introducere eos in terram, quam pollicitus est eis, et oderat illos; idcirco eduxit, ut interficeret eos in solitudine&#x201d;.</span>
    <span class="versiculo"><sup>29</sup> Attamen ipsi sunt populus tuus et hereditas tua, quos eduxisti in fortitudine tua magna et in brachio tuo extento.</span>
</div>
