<div>
	<span class="capitulo">13</span>
	<span class="versiculo"><sup>1</sup> Quod praecipio vobis, hoc custodite et facite, nec addas quidquam nec minuas.</span>
	<span class="versiculo"><sup>2</sup> Si surrexerit in medio tui prophetes aut, qui somnium vidisse se dicat, et dederit tibi signum vel portentum,</span>
	<span class="versiculo"><sup>3</sup> et evenerit, quod locutus est, et dixerit tibi: &#x201c;Eamus et sequamur deos alienos, quos ignoras, et serviamus eis&#x201d;,</span>
	<span class="versiculo"><sup>4</sup> non audies verba prophetae illius aut somniatoris, quia tentat vos Dominus Deus vester, ut sciat utrum diligatis eum an non in toto corde et in tota anima vestra.</span>
	<span class="versiculo"><sup>5</sup> Dominum Deum vestrum sequimini et ipsum timete et mandata illius custodite et audite vocem eius; ipsi servietis et ipsi adhaerebitis.</span>
	<span class="versiculo"><sup>6</sup> Propheta autem ille aut fictor somniorum interficietur, quia locutus est, ut vos averteret a Domino Deo vestro, qui eduxit vos de terra Aegypti et redemit te de domo servitutis; ut errare te faceret de via, quam tibi praecepit Dominus Deus tuus; et auferes malum de medio tui.</span>
	<span class="versiculo"><sup>7</sup> Si tibi voluerit persuadere frater tuus filius matris tuae aut filius tuus vel filia sive uxor, quae est in sinu tuo, aut amicus, quem diligis ut animam tuam, clam dicens: &#x201c;Eamus et serviamus diis alienis&#x201d;, quos ignorasti tu et patres tui,</span>
	<span class="versiculo"><sup>8</sup> de diis cunctarum in circuitu gentium, quae iuxta vel procul sunt ab initio usque ad finem terrae,</span>
	<span class="versiculo"><sup>9</sup> non acquiescas ei nec audias, neque parcat ei oculus tuus, ut miserearis et occultes eum,</span>
	<span class="versiculo"><sup>10</sup> sed interficies. Sit primum manus tua super eum, et postea omnis populus mittat manum:</span>
	<span class="versiculo"><sup>11</sup> lapidibus obrutus necabitur, quia voluit te abstrahere a Domino Deo tuo, qui eduxit te de terra Aegypti, de domo servitutis,</span>
	<span class="versiculo"><sup>12</sup> ut omnis Israel audiens timeat, et nequaquam ultra faciat quippiam huius rei simile in medio tui.</span>
	<span class="versiculo"><sup>13</sup> Si audieris in una urbium tuarum, quas Dominus Deus tuus dabit tibi ad habitandum, dicentes aliquos:</span>
	<span class="versiculo"><sup>14</sup> &#x201c;Egressi sunt filii Belial de medio tui et averterunt habitatores urbis suae atque dixerunt: Eamus et serviamus diis alienis&#x201d;, quos ignorastis,</span>
	<span class="versiculo"><sup>15</sup> quaere sollicite et, diligenter rei veritate perspecta, si inveneris certum esse, quod dicitur, et abominationem hanc opere perpetratam in medio tui,</span>
	<span class="versiculo"><sup>16</sup> percuties habitatores urbis illius in ore gladii et delebis eam ac omnia, quae in illa sunt.</span>
	<span class="versiculo"><sup>17</sup> Quidquid etiam supellectilis fuerit, congregabis in medio platearum eius et cum ipsa civitate succendes, ita ut universa consumas Domino Deo tuo, et sit tumulus sempiternus: non aedificabitur amplius.</span>
	<span class="versiculo"><sup>18</sup> Et non adhaerebit de illo anathemate quidquam in manu tua, ut avertatur Dominus ab ira furoris sui et misereatur tui multiplicetque te, sicut iuravit patribus tuis,</span>
	<span class="versiculo"><sup>19</sup> quando audieris vocem Domini Dei tui custodiens omnia mandata eius, quae ego praecipio tibi hodie, ut facias quod placitum est in conspectu Domini Dei tui.</span>
</div>
