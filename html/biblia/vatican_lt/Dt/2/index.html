<div>
	<span class="capitulo">2</span>
	<span class="versiculo"><sup>1</sup> Profectique inde venimus in solitudinem per viam maris Rubri, sicut mihi dixerat Dominus; et circuivimus montem Seir longo tempore.</span>
	<span class="versiculo"><sup>2</sup> Dixitque Dominus ad me:</span>
	<span class="versiculo"><sup>3</sup> &#x201c;Sufficit vobis circuire montem istum; ite contra aquilonem.</span>
	<span class="versiculo"><sup>4</sup> Et populo praecipe dicens: Transibitis per terminos fratrum vestrorum filiorum Esau, qui habitant in Seir, et timebunt vos.</span>
	<span class="versiculo"><sup>5</sup> Cavete ergo diligenter, ne moveamini contra eos; neque enim dabo vobis de terra eorum, quantum potest unius pedis calcare vestigium, quia in possessionem Esau dedi montem Seir.</span>
	<span class="versiculo"><sup>6</sup> Cibos emetis ab eis pecunia et comedetis; etiam aquam emptam haurietis et bibetis.</span>
	<span class="versiculo"><sup>7</sup> Dominus Deus tuus benedixit tibi in omni opere manuum tuarum; novit iter tuum, quomodo transieris solitudinem hanc magnam per quadraginta annos habitans tecum Dominus Deus tuus, et nihil tibi defuit&#x201d;.</span>
	<span class="versiculo"><sup>8</sup> Cumque transissemus fratres nostros filios Esau, qui habitabant in Seir, per viam Arabae de Ailath et de Asiongaber, vertimus nos et venimus per iter, quod ducit in desertum Moab.</span>
	<span class="versiculo"><sup>9</sup> Dixitque Dominus ad me: &#x201c;Non pugnes contra Moabitas nec ineas adversus eos proelium; non enim dabo tibi quidquam de terra eorum, quia filiis Lot tradidi Ar in possessionem.</span>
	<span class="versiculo"><sup>10</sup> &#x2014; Emim primi fuerunt habitatores eius, populus magnus et multus et tam excelsus ut Enacim;</span>
	<span class="versiculo"><sup>11</sup> ipsi quoque Raphaim reputabantur sicut Enacim; denique Moabitae appellant eos Emim.</span>
	<span class="versiculo"><sup>12</sup> In Seir autem prius habitaverunt Horim; quibus expulsis atque deletis, habitaverunt filii Esau pro eis, sicut fecit Israel in terra possessionis suae, quam dedit eis Dominus C.</span>
	<span class="versiculo"><sup>13</sup> Surgite ergo et transite torrentem Zared&#x201d;. Et transivimus torrentem Zared.</span>
	<span class="versiculo"><sup>14</sup> Tempus autem, quo ambulavimus de Cadesbarne usque ad transitum torrentis Zared, triginta octo annorum fuit, donec consumeretur omnis generatio hominum bellatorum de castris, sicut iuraverat eis Dominus,</span>
	<span class="versiculo"><sup>15</sup> cuius manus fuit adversum eos, ut interirent de castrorum medio.</span>
	<span class="versiculo"><sup>16</sup> Postquam autem universi ceciderunt pugnatores de medio populi,</span>
	<span class="versiculo"><sup>17</sup> locutus est Dominus ad me dicens:</span>
	<span class="versiculo"><sup>18</sup> &#x201c;Tu transibis hodie terminos Moab, urbem nomine Ar;</span>
	<span class="versiculo"><sup>19</sup> et accedens in vicina filiorum Ammon, cave, ne pugnes contra eos nec movearis ad proelium; non enim dabo tibi de terra filiorum Ammon, quia filiis Lot dedi eam in possessionem.</span>
	<span class="versiculo"><sup>20</sup> &#x2014; Terra Raphaim reputata est et ipsa olim habitaverunt Raphaim in ea, quos Ammonitae vocant Zomzommim,</span>
	<span class="versiculo"><sup>21</sup> populus magnus et multus et procerae longitudinis sicut Enacim, quos delevit Dominus a facie eorum et fecit illos habitare pro eis,</span>
	<span class="versiculo"><sup>22</sup> sicut fecerat filiis Esau, qui habitant in Seir, delens Horim et terram eorum illis tradens, quam possident usque in praesens.</span>
	<span class="versiculo"><sup>23</sup> Hevaeos quoque, qui habitabant in villis usque Gazam, Caphtorim, qui egressi de Caphtor deleverunt eos et habitaverunt pro illis C.</span>
	<span class="versiculo"><sup>24</sup> Surgite! Proficiscimini et transite torrentem Arnon: ecce tradidi in manu tua Sehon regem Hesebon Amorraeum; et terram eius incipe possidere et committe adversus eum proelium.</span>
	<span class="versiculo"><sup>25</sup> Hodie incipiam mittere terrorem atque formidinem tuam in populos, qui habitant sub omni caelo, ut, audito nomine tuo, paveant et contremiscant coram te&#x201d;.</span>
	<span class="versiculo"><sup>26</sup> Misi ergo nuntios de solitudine Cademoth ad Sehon regem Hesebon verbis pacificis dicens:</span>
	<span class="versiculo"><sup>27</sup> Transibo per terram tuam, publica gradiar via, non declinabo neque ad dexteram neque ad sinistram;</span>
	<span class="versiculo"><sup>28</sup> alimenta pretio vende mihi, ut vescar, aquam pecunia tribue mihi, et sic bibam; tantum est ut mihi concedas transitum,</span>
	<span class="versiculo"><sup>29</sup> sicut fecerunt mihi filii Esau, qui habitant in Seir, et Moabitae, qui morantur in Ar, donec veniam ad Iordanem et transeam in terram, quam Dominus Deus noster daturus est nobis.</span>
	<span class="versiculo"><sup>30</sup> Noluitque Sehon rex Hesebon dare nobis transitum, quia induraverat Dominus Deus tuus spiritum eius et obfirmaverat cor illius, ut traderetur in manus tuas, sicut est in praesenti die.</span>
	<span class="versiculo"><sup>31</sup> Dixitque Dominus ad me: &#x201c;Ecce coepi tradere tibi Sehon et terram eius. Incipe possidere eam!&#x201d;.</span>
	<span class="versiculo"><sup>32</sup> Egressusque est Sehon obviam nobis cum omni populo suo ad proelium in Iasa,</span>
	<span class="versiculo"><sup>33</sup> et tradidit eum Dominus Deus noster nobis; percussimusque eum cum filiis suis et omni populo suo.</span>
	<span class="versiculo"><sup>34</sup> Cunctasque urbes eius in tempore illo cepimus et percussimus anathemate singulas civitates cum viris ac mulieribus et parvulis; neminem reliquimus in eis superstitem,</span>
	<span class="versiculo"><sup>35</sup> absque iumentis, quae in partem venere praedantium, et spoliis urbium, quas cepimus.</span>
	<span class="versiculo"><sup>36</sup> Ab Aroer, quae est super ripam torrentis Arnon, et oppido, quod in valle situm est, usque Galaad non fuit civitas, quae nostras effugeret manus: omnia tradidit Dominus Deus noster nobis,</span>
	<span class="versiculo"><sup>37</sup> absque terra filiorum Ammon, ad quam non accessisti, cunctis, quae adiacent torrenti Iaboc, et urbibus montanis universisque locis, a quibus nos prohibuit Dominus Deus noster.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
