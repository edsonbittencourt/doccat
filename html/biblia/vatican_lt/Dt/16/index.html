<div>
    <span class="capitulo">16</span>
    <span class="versiculo"><sup>1</sup> Observa mensem Abib, ut facias Pascha Domino Deo tuo; quoniam in isto mense Abib eduxit te Dominus Deus tuus de Aegypto nocte.</span>
    <span class="versiculo"><sup>2</sup> Immolabisque Pascha Domino Deo tuo de ovibus et de bobus in loco, quem elegerit Dominus Deus tuus, ut habitet nomen eius ibi.</span>
    <span class="versiculo"><sup>3</sup> Non comedes cum eo panem fermentatum; septem diebus comedes absque fermento afflictionis panem, quoniam festinanter egressus es de Aegypto, ut memineris diei egressionis tuae de Aegypto omnibus diebus vitae tuae.</span>
    <span class="versiculo"><sup>4</sup> Non apparebit fermentum in omnibus terminis tuis septem diebus; et non manebit de carnibus eius, quod immolatum est vespere in die primo, usque mane.</span>
    <span class="versiculo"><sup>5</sup> Non poteris immolare Pascha in qualibet urbium tuarum, quas Dominus Deus tuus daturus est tibi,</span>
    <span class="versiculo"><sup>6</sup> sed in loco, quem elegerit Dominus Deus tuus, ut habitet nomen eius ibi, immolabis Pascha vespere ad solis occasum, quando egressus es de Aegypto.</span>
    <span class="versiculo"><sup>7</sup> Et coques et comedes in loco, quem elegerit Dominus Deus tuus, maneque consurgens vades in tabernacula tua.</span>
    <span class="versiculo"><sup>8</sup> Sex diebus comedes azyma et in die septimo, quia collecta est Domino Deo tuo, non facies opus.</span>
    <span class="versiculo"><sup>9</sup> Septem hebdomadas numerabis tibi ab ea die, qua falcem in segetem miseris,</span>
    <span class="versiculo"><sup>10</sup> et celebrabis diem festum Hebdomadarum Domino Deo tuo, oblationem spontaneam manus tuae, quam offeres iuxta benedictionem Domini Dei tui.</span>
    <span class="versiculo"><sup>11</sup> Et epulaberis coram Domino Deo tuo tu, filius tuus et filia tua, servus tuus et ancilla tua et Levites, qui est intra portas tuas, advena ac pupillus et vidua, qui morantur tecum in loco, quem elegerit Dominus Deus tuus, ut habitet nomen eius ibi;</span>
    <span class="versiculo"><sup>12</sup> et recordaberis quoniam servus fueris in Aegypto custodiesque ac facies, quae praecepta sunt.</span>
    <span class="versiculo"><sup>13</sup> Sollemnitatem quoque Tabernaculorum celebrabis per septem dies, quando collegeris de area et torculari fruges tuas;</span>
    <span class="versiculo"><sup>14</sup> et epulaberis in festivitate tua tu, filius tuus et filia, servus tuus et ancilla, Levites quoque et advena, pupillus ac vidua, qui intra portas tuas sunt.</span>
    <span class="versiculo"><sup>15</sup> Septem diebus Domino Deo tuo festa celebrabis in loco, quem elegerit Dominus, quia benedicet tibi Dominus Deus tuus in cunctis frugibus tuis et in omni opere manuum tuarum, erisque totus in laetitia.</span>
    <span class="versiculo"><sup>16</sup> Tribus vicibus per annum apparebit omne masculinum tuum in conspectu Domini Dei tui in loco, quem elegerit: in sollemnitate Azymorum et in sollemnitate Hebdomadarum et in sollemnitate Tabernaculorum. Non apparebit ante Dominum vacuus,</span>
    <span class="versiculo"><sup>17</sup> sed offeret unusquisque secundum quod habuerit, iuxta benedictionem Domini Dei tui, quam dederit tibi.</span>
    <span class="versiculo"><sup>18</sup> Iudices et praefectos operum constitues in omnibus portis tuis, quas Dominus Deus tuus dederit tibi per singulas tribus tuas, ut iudicent populum iusto iudicio.</span>
    <span class="versiculo"><sup>19</sup> Non declinabis iudicium. Non accipies personam nec munera, quia munera excaecant oculos sapientum et mutant causas iustorum.</span>
    <span class="versiculo"><sup>20</sup> Iustitiam, iustitiam persequeris, ut vivas et possideas terram, quam Dominus Deus tuus dederit tibi.</span>
    <span class="versiculo"><sup>21</sup> Non plantabis tibi palum, omnem arborem iuxta altare Domini Dei tui, quod feceris tibi.</span>
    <span class="versiculo"><sup>22</sup> Neque constitues lapidem, quem odit Dominus Deus tuus.</span>
</div>
