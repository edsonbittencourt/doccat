<div>
    <span class="capitulo">31</span>
    <span class="versiculo"><sup>1</sup> Abiit itaque Moyses et locutus est omnia verba haec ad universum Israel</span>
    <span class="versiculo"><sup>2</sup> et dixit ad eos: &#x201c; Centum viginti annorum sum hodie, non possum ultra egredi et ingredi, praesertim cum et Dominus dixerit mihi: &#x201c;Non transibis Iordanem istum&#x201d;.</span>
    <span class="versiculo"><sup>3</sup> Dominus Deus tuus ipse transibit ante te; ipse delebit gentes has in conspectu tuo, et possidebis eas, et Iosue transibit ante te, sicut locutus est Dominus.</span>
    <span class="versiculo"><sup>4</sup> Facietque Dominus eis, sicut fecit Sehon et Og regibus Amorraeorum et terrae eorum delevitque eos.</span>
    <span class="versiculo"><sup>5</sup> Cum ergo et hos tradiderit vobis, similiter facietis eis, sicut praecepi vobis.</span>
    <span class="versiculo"><sup>6</sup> Viriliter agite et confortamini; nolite timere nec paveatis a conspectu eorum, quia Dominus Deus tuus ipse est ductor tuus et non dimittet nec derelinquet te &#x201d;.</span>
    <span class="versiculo"><sup>7</sup> Vocavitque Moyses Iosue et dixit ei coram omni Israel: &#x201c; Confortare et esto robustus; tu enim introduces populum istum in terram, quam daturum se patribus eorum iuravit Dominus, et tu eam sorte divides eis.</span>
    <span class="versiculo"><sup>8</sup> Et Dominus, qui ductor tuus est, ipse erit tecum, non dimittet nec derelinquet te; noli timere nec paveas &#x201d;.</span>
    <span class="versiculo"><sup>9</sup> Et scripsit Moyses legem hanc et tradidit eam sacerdotibus filiis Levi, qui portabant arcam foederis Domini, et cunctis senioribus Israel;</span>
    <span class="versiculo"><sup>10</sup> praecepitque eis dicens: &#x201c; Post septem annos, anno remissionis, in sollemnitate Tabernaculorum,</span>
    <span class="versiculo"><sup>11</sup> convenientibus cunctis ex Israel, ut appareant in conspectu Domini Dei tui in loco, quem elegerit, leges verba legis huius coram omni Israel, audientibus eis;</span>
    <span class="versiculo"><sup>12</sup> congrega populum tam viros quam mulieres, parvulos et advenas, qui sunt intra portas tuas, ut audientes discant et timeant Dominum Deum vestrum et custodiant impleantque omnes sermones legis huius;</span>
    <span class="versiculo"><sup>13</sup> filii quoque eorum, qui nunc ignorant, audiant et discant timere Dominum Deum vestrum cunctis diebus, quibus versamini in terra, ad quam vos, Iordane transmisso, pergitis obtinendam &#x201d;.</span>
    <span class="versiculo"><sup>14</sup> Et ait Dominus ad Moysen: &#x201c; Ecce prope sunt dies mortis tuae; voca Iosue, et state in tabernaculo conventus, ut praecipiam ei &#x201d;. Abierunt ergo Moyses et Iosue et steterunt in tabernaculo conventus;</span>
    <span class="versiculo"><sup>15</sup> apparuitque Dominus ibi in columna nubis, quae stetit in introitu tabernaculi.</span>
    <span class="versiculo"><sup>16</sup> Dixitque Dominus ad Moysen: &#x201c; Ecce tu dormies cum patribus tuis, et populus iste consurgens fornicabitur post deos alienos terrae, ad quam ingredietur; ibi derelinquet me et irritum faciet foedus, quod pepigi cum eo.</span>
    <span class="versiculo"><sup>17</sup> Et irascetur furor meus contra eum in die illo, et derelinquam eos et abscondam faciem meam ab eis, et erit in devorationem; invenient eum mala multa et afflictiones, ita ut dicat in illo die: &#x201c;Vere, quia non est Deus mecum, invenerunt me haec mala&#x201d;.</span>
    <span class="versiculo"><sup>18</sup> Ego autem abscondam et celabo faciem meam in die illo, propter omnia mala, quae fecit, quia secutus est deos alienos.</span>
    <span class="versiculo"><sup>19</sup> Nunc itaque scribite vobis canticum istud, et doce filios Israel, ut memoriter teneant et ore decantent, ut sit mihi carmen istud pro testimonio inter filios Israel.</span>
    <span class="versiculo"><sup>20</sup> Introducam enim eum in terram, pro qua iuravi patribus eius, lacte et melle manantem. Cumque comederit et saturatus crassusque fuerit, avertetur ad deos alienos, et servient eis detrahentque mihi et irritum facient pactum meum.</span>
    <span class="versiculo"><sup>21</sup> Postquam invenerint eum mala multa et afflictiones, respondebit ei canticum istud pro testimonio, quod nulla delebit oblivio ex ore seminis sui; scio enim cogitationes eius, quae facit hodie, antequam introducam eum in terram, quam ei pollicitus sum &#x201d;.</span>
    <span class="versiculo"><sup>22</sup> Scripsit ergo Moyses canticum istud in die illo et docuit filios Israel.</span>
    <span class="versiculo"><sup>23</sup> Praecepitque Dominus Iosue filio Nun et ait: &#x201c; Confortare et esto robustus; tu enim introduces filios Israel in terram, quam eis pollicitus sum, et ego ero tecum &#x201d;.</span>
    <span class="versiculo"><sup>24</sup> Postquam ergo scripsit Moyses verba legis huius in volumine atque complevit,</span>
    <span class="versiculo"><sup>25</sup> praecepit Levitis, qui portabant arcam foederis Domini, dicens:</span>
    <span class="versiculo"><sup>26</sup> &#x201c; Tollite librum legis istum et ponite eum in latere arcae foederis Domini Dei vestri, ut sit ibi contra te in testimonium.</span>
    <span class="versiculo"><sup>27</sup> Ego enim scio contentionem tuam et cervicem tuam durissimam. Adhuc vivente me vobiscum, semper contentiose egistis contra Dominum; quanto magis cum mortuus fuero?</span>
    <span class="versiculo"><sup>28</sup> Congregate ad me omnes maiores natu per tribus vestras atque praefectos vestros, et loquar audientibus eis sermones istos et invocabo contra eos caelum et terram.</span>
    <span class="versiculo"><sup>29</sup> Novi enim quod post mortem meam inique agetis et declinabitis de via, quam praecepi vobis, et occurrent vobis mala in extremo tempore, quando feceritis malum in conspectu Domini, ut irritetis eum per opera manuum vestrarum &#x201d;.</span>
    <span class="versiculo"><sup>30</sup> Locutus est ergo Moyses, audiente universo coetu Israel, verba carminis huius et ad finem usque complevit:</span>
</div>
