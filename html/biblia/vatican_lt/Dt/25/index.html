<div>
    <span class="capitulo">25</span>
    <span class="versiculo"><sup>1</sup> Si fuerit causa inter aliquos, et interpellaverint iudices, quem iustum esse perspexerint, illi iustitiae palmam dabunt; quem impium, condemnabunt impietatis.</span>
    <span class="versiculo"><sup>2</sup> Sin autem iudex eum, qui peccavit, dignum viderit plagis, prosternet et coram se faciet verberari; pro mensura peccati erit et plagarum modus,</span>
    <span class="versiculo"><sup>3</sup> ita dumtaxat, ut quadragenarium numerum non excedant, ne ultra percussus plagis multis et foede laceratus ante oculos tuos abeat frater tuus.</span>
    <span class="versiculo"><sup>4</sup> Non ligabis os bovis terentis in area fruges tuas.</span>
    <span class="versiculo"><sup>5</sup> Quando habitaverint fratres simul, et unus ex eis absque filio mortuus fuerit, uxor defuncti non nubet foras alteri, sed accipiet eam frater eius uxorem et suscitabit semen fratris sui;</span>
    <span class="versiculo"><sup>6</sup> et primogenitum ex ea filium nomine illius appellabit, ut non deleatur nomen eius ex Israel.</span>
    <span class="versiculo"><sup>7</sup> Sin autem noluerit accipere uxorem fratris sui, quae ei lege debetur, perget mulier ad portam civitatis et interpellabit maiores natu dicetque: &#x201c;Non vult frater viri mei suscitare nomen fratris sui in Israel nec me in coniugium sumere&#x201d;;</span>
    <span class="versiculo"><sup>8</sup> statimque accersiri eum facient et interrogabunt. Si responderit: &#x201c;Nolo eam uxorem accipere&#x201d;,</span>
    <span class="versiculo"><sup>9</sup> accedet mulier ad eum coram senioribus et tollet calceamentum de pede eius spuetque in faciem illius et dicet: &#x201c;Sic fit homini, qui non aedificat domum fratris sui&#x201d;.</span>
    <span class="versiculo"><sup>10</sup> Et vocabitur nomen illius in Israel: &#x201c;Domus discalceati&#x201d;.</span>
    <span class="versiculo"><sup>11</sup> Si habuerint inter se iurgium viri, et unus contra alterum rixari coeperit, volensque uxor alterius eruere virum suum de manu fortioris, miserit manum et apprehenderit verenda eius,</span>
    <span class="versiculo"><sup>12</sup> abscides manum illius nec flecteris super eam ulla misericordia.</span>
    <span class="versiculo"><sup>13</sup> Non habebis in sacculo tuo diversa pondera maius et minus;</span>
    <span class="versiculo"><sup>14</sup> nec erit in domo tua ephi maius et minus.</span>
    <span class="versiculo"><sup>15</sup> Pondus habebis iustum et verum, et ephi iustum et verum erit tibi, ut multo vivas tempore super terram, quam Dominus Deus tuus dederit tibi.</span>
    <span class="versiculo"><sup>16</sup> Abominatur enim Dominus tuus eum, qui facit haec, et aversatur omnem iniustitiam.</span>
    <span class="versiculo"><sup>17</sup> Memento quae fecerit tibi Amalec in via, quando egrediebaris ex Aegypto;</span>
    <span class="versiculo"><sup>18</sup> quomodo occurrerit tibi et omnes extremos agminis tui, qui lassi residebant, ceciderit, quando tu eras fame et labore confectus, et non timuerit Deum.</span>
    <span class="versiculo"><sup>19</sup> Cum ergo Dominus Deus tuus dederit tibi requiem a cunctis per circuitum inimicis tuis in terra, quam tibi daturus est, delebis nomen Amalec sub caelo: cave, ne obliviscaris!</span>
</div>
