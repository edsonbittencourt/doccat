<div>
	<span class="capitulo">15</span>
	<span class="versiculo"><sup>1</sup> Septimo anno facies remissionem,</span>
	<span class="versiculo"><sup>2</sup> quae hoc ordine celebrabitur: cui debetur aliquid a proximo ac fratre suo, repetere non poterit, quia annus remissionis est Domino.</span>
	<span class="versiculo"><sup>3</sup> A peregrino exiges; civem et propinquum repetendi, quod tuum est, non habebis potestatem.</span>
	<span class="versiculo"><sup>4</sup> Sed omnino indigens non erit apud te, quia benedicet tibi Dominus Deus tuus in terra, quam traditurus est tibi in possessionem,</span>
	<span class="versiculo"><sup>5</sup> si tamen audieris vocem Domini Dei tui et custodieris universum mandatum hoc, quod ego hodie praecipio tibi,</span>
	<span class="versiculo"><sup>6</sup> quia Dominus Deus tuus benedicet tibi, ut pollicitus est. Fenerabis gentibus multis et ipse a nullo accipies mutuum; dominaberis nationibus plurimis, et tui nemo dominabitur.</span>
	<span class="versiculo"><sup>7</sup> Si unus de fratribus tuis, qui morantur in una civitatum tuarum in terra, quam Dominus Deus tuus daturus est tibi, ad paupertatem venerit, non obdurabis cor tuum nec contrahes manum;</span>
	<span class="versiculo"><sup>8</sup> sed aperies eam pauperi fratri tuo et dabis mutuum, quod eum indigere perspexeris.</span>
	<span class="versiculo"><sup>9</sup> Cave, ne forte subrepat tibi impia cogitatio, et dicas in corde tuo: &#x201c;Appropinquat septimus annus remissionis&#x201d;, et avertas oculos tuos a paupere fratre tuo nolens ei, quod postulat, mutuum commodare, ne clamet contra te ad Dominum, et fiat tibi in peccatum.</span>
	<span class="versiculo"><sup>10</sup> Sed dabis ei, nec contristabitur cor tuum in eius necessitatibus sublevandis, nam propter hoc benedicet tibi Dominus Deus tuus in omni opere tuo et in cunctis, ad quae manum miseris.</span>
	<span class="versiculo"><sup>11</sup> Non deerunt pauperes in terra habitationis tuae; idcirco ego praecipio tibi, ut aperias manum fratri tuo egeno et pauperi, qui tecum versatur in terra tua.</span>
	<span class="versiculo"><sup>12</sup> Cum tibi venditus fuerit frater tuus Hebraeus aut Hebraea et sex annis servierit tibi, in septimo anno dimittes eum liberum;</span>
	<span class="versiculo"><sup>13</sup> et quem libertate donaveris, nequaquam vacuum abire patieris.</span>
	<span class="versiculo"><sup>14</sup> Sed dabis ei viaticum de gregibus et de area et torculari tuo, quibus Dominus Deus tuus benedixerit tibi.</span>
	<span class="versiculo"><sup>15</sup> Memento quod et ipse servieris in terra Aegypti, et liberaverit te Dominus Deus tuus; idcirco ego nunc hoc praecipio tibi.</span>
	<span class="versiculo"><sup>16</sup> Sin autem dixerit: &#x201c;Nolo egredi&#x201d;, eo quod diligat te et domum tuam et bene sibi apud te esse sentiat,</span>
	<span class="versiculo"><sup>17</sup> assumes subulam et perforabis aurem eius in ianua domus tuae, et serviet tibi usque in aeternum. Ancillae quoque similiter facies.</span>
	<span class="versiculo"><sup>18</sup> Non sit durum in oculis tuis dimittere eum liberum, quoniam iuxta mercedem mercennarii per sex annos servivit tibi, et benedicet tibi Dominus Deus tuus in cunctis operibus, quae egeris.</span>
	<span class="versiculo"><sup>19</sup> De primogenitis, quae nascuntur in armentis et ovibus tuis, quidquid sexus est masculini, sanctificabis Domino Deo tuo; non operaberis in primogenito bovis et non tondebis primogenita ovium.</span>
	<span class="versiculo"><sup>20</sup> In conspectu Domini Dei tui comedes ea per annos singulos in loco, quem elegerit Dominus, tu et domus tua.</span>
	<span class="versiculo"><sup>21</sup> Sin autem habuerit maculam et vel claudum fuerit vel caecum aut in aliqua parte deforme vel debile, non immolabis illud Domino Deo tuo,</span>
	<span class="versiculo"><sup>22</sup> sed intra portas tuas comedes illud; tam mundus quam immundus similiter vescentur eis, quasi caprea et cervo.</span>
	<span class="versiculo"><sup>23</sup> Solum sanguinem eorum non comedes, sed effundes in terram quasi aquam.</span>
</div>
