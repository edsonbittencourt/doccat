<div>
	<span class="capitulo">17</span>
	<span class="versiculo"><sup>1</sup> Non immolabis Domino Deo tuo ovem et bovem, in quo est macula aut quippiam vitii, quia abominatio est Domino Deo tuo.</span>
	<span class="versiculo"><sup>2</sup> Cum reperti fuerint apud te intra unam portarum tuarum, quas Dominus Deus tuus dabit tibi, vir aut mulier, qui faciant, quod malum est in conspectu Domini Dei tui, et transgrediantur pactum illius,</span>
	<span class="versiculo"><sup>3</sup> ut vadant et serviant diis alienis et adorent eos, solem vel lunam vel omnem militiam caeli, quae non praecepi,</span>
	<span class="versiculo"><sup>4</sup> et hoc tibi fuerit nuntiatum, audiensque inquisieris diligenter et verum esse reppereris, et abominatio haec facta est in Israel,</span>
	<span class="versiculo"><sup>5</sup> educes virum vel mulierem, qui hanc rem sceleratissimam perpetrarunt, ad portas civitatis tuae, et lapidibus obruentur.</span>
	<span class="versiculo"><sup>6</sup> In ore duorum aut trium testium peribit, qui interficietur; nemo occidatur uno contra se dicente testimonium.</span>
	<span class="versiculo"><sup>7</sup> Manus testium prima erit ad interficiendum eum, et manus reliqui populi extrema mittetur, ut auferas malum de medio tui.</span>
	<span class="versiculo"><sup>8</sup> Si intra portas tuas in litibus difficile et ambiguum apud te iudicium esse perspexeris inter sanguinem et sanguinem, causam et causam, plagam et plagam, surge et ascende ad locum, quem elegerit Dominus Deus tuus,</span>
	<span class="versiculo"><sup>9</sup> veniesque ad sacerdotes levitici generis et ad iudicem, qui fuerit illo tempore; quaeresque ab eis, qui indicabunt tibi iudicii sententiam.</span>
	<span class="versiculo"><sup>10</sup> Et facies quodcumque dixerint tibi de loco, quem elegerit Dominus, et observabis, ut facias omnia quae docuerint te</span>
	<span class="versiculo"><sup>11</sup> iuxta mandatum, quod mandaverunt, et iuxta sententiam, quam dixerint tibi. Nec declinabis ad dexteram vel ad sinistram.</span>
	<span class="versiculo"><sup>12</sup> Qui autem superbierit nolens oboedire sacerdotis imperio, qui eo tempore ministrat Domino Deo tuo, aut decreto iudicis, morietur homo ille, et auferes malum de Israel;</span>
	<span class="versiculo"><sup>13</sup> cunctusque populus audiens timebit, ut nullus deinceps intumescat superbia.</span>
	<span class="versiculo"><sup>14</sup> Cum ingressus fueris terram, quam Dominus Deus tuus dabit tibi, et possederis eam habitaverisque in illa et dixeris: &#x201c;Constituam super me regem, sicut habent omnes per circuitum nationes&#x201d;,</span>
	<span class="versiculo"><sup>15</sup> eum constitues super te regem, quem Dominus Deus tuus elegerit de numero fratrum tuorum. Non poteris alterius gentis hominem regem facere, qui non sit frater tuus.</span>
	<span class="versiculo"><sup>16</sup> Tantummodo non multiplicabit sibi equos nec reducet populum in Aegyptum, ut equitatus numerum augeat, praesertim cum Dominus praeceperit vobis, ut nequaquam amplius per hanc viam revertamini.</span>
	<span class="versiculo"><sup>17</sup> Neque habebit uxores plurimas, ne declinet cor eius, neque argenti et auri immensa pondera.</span>
	<span class="versiculo"><sup>18</sup> Postquam autem sederit in solio regni sui, describet sibi exemplar legis huius in volumine accipiens illam a sacerdotibus leviticae tribus;</span>
	<span class="versiculo"><sup>19</sup> et habebit secum legetque illud omnibus diebus vitae suae, ut discat timere Dominum Deum suum. et custodire verba legis huius et praecepta ista et quae in lege praecepta sunt.</span>
	<span class="versiculo"><sup>20</sup> Nec elevetur cor eius in superbiam super fratres suos neque declinet a mandatis in partem dexteram vel sinistram, ut longo tempore regnet ipse et filii eius in medio Israel.</span>
</div>
