<div>
	<span class="capitulo">11</span>
	<span class="versiculo"><sup>1</sup> Ama itaque Dominum Deum tuum et custodi observationem eius et praecepta, iudicia atque mandata omni tempore.</span>
	<span class="versiculo"><sup>2</sup> Cognoscite hodie, quae ignorant filii vestri, qui non viderunt disciplinam Domini Dei vestri, magnalia eius et robustam manum extentumque brachium,</span>
	<span class="versiculo"><sup>3</sup> signa et opera, quae fecit in medio Aegypti pharaoni regi et universae terrae eius</span>
	<span class="versiculo"><sup>4</sup> omnique exercitui Aegyptiorum et equis ac curribus; quomodo operuerint eos aquae maris Rubri, cum vos persequerentur, et deleverit eos Dominus usque in praesentem diem;</span>
	<span class="versiculo"><sup>5</sup> vobisque, quae fecerit in solitudine, donec veniretis ad hunc locum;</span>
	<span class="versiculo"><sup>6</sup> et Dathan atque Abiram filiis Eliab, qui fuit filius Ruben, quos aperto ore suo terra absorbuit cum domibus et tabernaculis et universa substantia eorum, quam habebant in medio Israel.</span>
	<span class="versiculo"><sup>7</sup> Oculi vestri viderunt omnia opera Domini magna, quae fecit,</span>
	<span class="versiculo"><sup>8</sup> ut custodiatis universa mandata, quae ego hodie praecipio vobis, ut roboremini et possitis introire et possidere terram, ad quam ingredimini,</span>
	<span class="versiculo"><sup>9</sup> multoque in ea vivatis tempore, quam sub iuramento pollicitus est Dominus patribus vestris et semini eorum, lacte et melle manantem.</span>
	<span class="versiculo"><sup>10</sup> Terra enim, ad quam ingredieris possidendam, non est sicut terra Aegypti, de qua existis, ubi, iacto semine, in hortorum morem aquae pede ducuntur irriguae;</span>
	<span class="versiculo"><sup>11</sup> sed montuosa est et campestris, de caelo exspectans pluvias,</span>
	<span class="versiculo"><sup>12</sup> quam Dominus Deus tuus semper invisit, et oculi illius in ea sunt a principio anni usque ad finem eius.</span>
	<span class="versiculo"><sup>13</sup> Si ergo oboedieritis mandatis meis, quae hodie praecipio vobis, ut diligatis Dominum Deum vestrum et serviatis ei in toto corde vestro et in tota anima vestra,</span>
	<span class="versiculo"><sup>14</sup> dabo pluviam terrae vestrae temporaneam et serotinam in tempore suo, ut colligas frumentum et vinum et oleum,</span>
	<span class="versiculo"><sup>15</sup> et dabit fenum ex agris ad pascenda iumenta, et ut ipse comedas ac satureris.</span>
	<span class="versiculo"><sup>16</sup> Cavete, ne decipiatur cor vestrum, et recedatis a Domino serviatisque diis alienis et adoretis eos,</span>
	<span class="versiculo"><sup>17</sup> iratusque Dominus contra vos claudat caelum, et pluviae non descendant, nec terra det fructum suum, pereatisque velociter de terra optima, quam Dominus daturus est vobis.</span>
	<span class="versiculo"><sup>18</sup> Ponite haec verba mea in cordibus et in animis vestris et ligate ea pro signo in manibus et inter oculos vestros collocate quasi appensum quid.</span>
	<span class="versiculo"><sup>19</sup> Docete ea filios vestros, de illis loquendo, quando sederis in domo tua et ambulaveris in via et accubueris atque surrexeris.</span>
	<span class="versiculo"><sup>20</sup> Scribes ea super postes domus tuae et portas tuas,</span>
	<span class="versiculo"><sup>21</sup> ut multiplicentur dies tui et filiorum tuorum in terra, quam iuravit Dominus patribus tuis, ut daret eis, quamdiu caelum imminet terrae.</span>
	<span class="versiculo"><sup>22</sup> Si enim custodieritis omnia mandata haec, quae ego praecipio vobis, et feceritis ea, ut diligatis Dominum Deum vestrum et ambuletis in omnibus viis eius adhaerentes ei,</span>
	<span class="versiculo"><sup>23</sup> disperdet Dominus omnes gentes istas ante faciem vestram, et possidebitis eas, quae maiores et fortiores vobis sunt;</span>
	<span class="versiculo"><sup>24</sup> omnis locus, quem calcaverit pes vester, vester erit. A deserto et a Libano, a flumine magno Euphrate usque ad mare occidentale erunt termini vestri.</span>
	<span class="versiculo"><sup>25</sup> Nullus stabit contra vos; terrorem vestrum et formidinem dabit Dominus Deus vester super omnem terram, quam calcaturi estis, sicut locutus est vobis.</span>
	<span class="versiculo"><sup>26</sup> En propono in conspectu vestro hodie benedictionem et maledictionem:</span>
	<span class="versiculo"><sup>27</sup> benedictionem, si oboedieritis mandatis Domini Dei vestri, quae ego hodie praecipio vobis;</span>
	<span class="versiculo"><sup>28</sup> maledictionem, si non oboedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis.</span>
	<span class="versiculo"><sup>29</sup> Cum introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal,</span>
	<span class="versiculo"><sup>30</sup> qui sunt trans Iordanem, post viam quae vergit ad solis occubitum in terra Chananaei, qui habitat in Araba contra Galgalam, quae est iuxta Quercus Moreh.</span>
	<span class="versiculo"><sup>31</sup> Vos enim transibitis Iordanem, ut possideatis terram, quam Dominus Deus vester daturus est vobis, et habitetis in illa.</span>
	<span class="versiculo"><sup>32</sup> Videte ergo ut impleatis omnia praecepta atque iudicia, quae ego hodie ponam in conspectu vestro.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
