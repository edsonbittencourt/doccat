<div>
	<span class="capitulo">6</span>
	<span class="versiculo"><sup>1</sup> Haec sunt mandata et praecepta atque iudicia, quae mandavit Dominus Deus vester, ut docerem vos, et faciatis ea in terra, ad quam transgredimini possidendam;</span>
	<span class="versiculo"><sup>2</sup> ut timeas Dominum Deum tuum et custodias omnia praecepta et mandata eius, quae ego praecipio tibi et filiis ac nepotibus tuis, cunctis diebus vitae tuae, ut prolongentur dies tui.</span>
	<span class="versiculo"><sup>3</sup> Audi, Israel, et observa, ut facias, et bene sit tibi, et multipliceris amplius, sicut pollicitus est Dominus, Deus patrum tuorum, tibi terram lacte et melle manantem.</span>
	<span class="versiculo"><sup>4</sup> Audi, Israel: Dominus Deus noster Dominus unus est.</span>
	<span class="versiculo"><sup>5</sup> Diliges Dominum Deum tuum ex toto corde tuo et ex tota anima tua et ex tota fortitudine tua.</span>
	<span class="versiculo"><sup>6</sup> Eruntque verba haec, quae ego praecipio tibi hodie, in corde tuo,</span>
	<span class="versiculo"><sup>7</sup> et inculcabis ea filiis tuis et loqueris ea sedens in domo tua et ambulans in itinere, decumbens atque consurgens;</span>
	<span class="versiculo"><sup>8</sup> et ligabis ea quasi signum in manu tua, eruntque quasi appensum quid inter oculos tuos,</span>
	<span class="versiculo"><sup>9</sup> scribesque ea in postibus domus tuae et in portis tuis.</span>
	<span class="versiculo"><sup>10</sup> Cumque introduxerit te Dominus Deus tuus in terram, pro qua iuravit patribus tuis Abraham, Isaac et Iacob, ut daret tibi, civitates magnas et optimas, quas non aedificasti,</span>
	<span class="versiculo"><sup>11</sup> domos plenas cunctarum opum, quas non implevisti, cisternas, quas non fodisti, vineta et oliveta, quae non plantasti, et comederis et saturatus fueris,</span>
	<span class="versiculo"><sup>12</sup> cave diligenter, ne obliviscaris Domini, qui eduxit te de terra Aegypti, de domo servitutis:</span>
	<span class="versiculo"><sup>13</sup> Dominum Deum tuum timebis et ipsi servies ac per nomen illius iurabis.</span>
	<span class="versiculo"><sup>14</sup> Non ibitis post deos alienos, de diis gentium, quae in circuitu vestro sunt,</span>
	<span class="versiculo"><sup>15</sup> quoniam Deus aemulator Dominus Deus tuus in medio tui; ne quando irascatur furor Domini Dei tui contra te et auferat te de superficie terrae.</span>
	<span class="versiculo"><sup>16</sup> Non tentabitis Dominum Deum vestrum, sicut tentastis in Massa.</span>
	<span class="versiculo"><sup>17</sup> Custodite mandata Domini Dei vestri ac testimonia et praecepta, quae praecepit tibi;</span>
	<span class="versiculo"><sup>18</sup> et fac, quod rectum est et bonum in conspectu Domini, ut bene sit tibi, et ingressus possideas terram optimam, de qua iuravit Dominus patribus tuis,</span>
	<span class="versiculo"><sup>19</sup> ut deleret omnes inimicos tuos coram te, sicut locutus est Dominus.</span>
	<span class="versiculo"><sup>20</sup> Cumque interrogaverit te filius tuus cras dicens: &#x201c;Quid sibi volunt testimonia haec et praecepta atque iudicia, quae praecepit Dominus Deus noster vobis?&#x201d;,</span>
	<span class="versiculo"><sup>21</sup> dices ei: &#x201c;Servi eramus pharaonis in Aegypto, et eduxit nos Dominus de Aegypto in manu forti</span>
	<span class="versiculo"><sup>22</sup> fecitque signa atque prodigia magna et pessima in Aegypto contra pharaonem et omnem domum illius in conspectu nostro;</span>
	<span class="versiculo"><sup>23</sup> et eduxit nos inde, ut introductis daret terram, super qua iuravit patribus nostris.</span>
	<span class="versiculo"><sup>24</sup> Praecepitque nobis Dominus, ut faciamus omnia praecepta haec et timeamus Dominum Deum nostrum, et bene sit nobis cunctis diebus vitae nostrae, sicut est hodie.</span>
	<span class="versiculo"><sup>25</sup> Eritque iustitia nobis, si custodierimus et fecerimus omnia mandata haec coram Domino Deo nostro, sicut mandavit nobis&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
