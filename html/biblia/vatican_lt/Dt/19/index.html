<div>
	<span class="capitulo">19</span>
	<span class="versiculo"><sup>1</sup> Cum disperderit Dominus Deus tuus gentes, quarum tibi traditurus est terram, et possederis eam habitaverisque in urbibus eius et in aedibus,</span>
	<span class="versiculo"><sup>2</sup> tres civitates separabis tibi in medio terrae, quam Dominus Deus tuus dabit tibi in possessionem</span>
	<span class="versiculo"><sup>3</sup> sternens diligenter viam; et in tres aequaliter partes totam terrae tuae provinciam divides, ut habeat e vicino, qui propter homicidium profugus est, quo possit evadere.</span>
	<span class="versiculo"><sup>4</sup> Haec erit lex homicidae fugientis, cuius vita servanda est: qui percusserit proximum suum nesciens et qui heri et nudiustertius nullum contra eum habuisse odium comprobatur,</span>
	<span class="versiculo"><sup>5</sup> sed abiisse cum eo simpliciter in silvam ad ligna caedenda, et in succisione lignorum securis fugerit manu, ferrumque lapsum de manubrio amicum eius percusserit et occiderit, hic ad unam supradictarum urbium confugiet et vivet;</span>
	<span class="versiculo"><sup>6</sup> ne forsitan ultor sanguinis cordis calore stimulatus persequatur et apprehendat eum, si longior via fuerit, et percutiat eum, et moriatur, qui non est reus mortis, quia nullum contra eum, qui occisus est, odium prius habuisse monstratur.</span>
	<span class="versiculo"><sup>7</sup> Idcirco praecipio tibi, ut tres civitates aequalis inter se spatii dividas.</span>
	<span class="versiculo"><sup>8</sup> Cum autem dilataverit Dominus Deus tuus terminos tuos, sicut iuravit patribus tuis, et dederit tibi cunctam terram, quam eis pollicitus est</span>
	<span class="versiculo"><sup>9</sup> &#x2014; si tamen custodieris omne mandatum hoc et feceris, quae hodie praecipio tibi, ut diligas Dominum Deum tuum et ambules in viis eius omni tempore &#x2014; addes tibi tres alias civitates et supradictarum trium urbium numerum duplicabis,</span>
	<span class="versiculo"><sup>10</sup> ut non effundatur sanguis innoxius in medio terrae, quam Dominus Deus tuus dabit tibi possidendam, nec sis sanguinis reus.</span>
	<span class="versiculo"><sup>11</sup> Si quis autem odio habens proximum suum insidiatus fuerit vitae eius surgensque percusserit illum, et mortuus fuerit, fugeritque ad unam de supradictis urbibus,</span>
	<span class="versiculo"><sup>12</sup> mittent seniores civitatis eius et arripient eum de loco effugii tradentque in manu ultoris sanguinis, et morietur:</span>
	<span class="versiculo"><sup>13</sup> non misereberis eius et auferes innoxium sanguinem de Israel, ut bene sit tibi.</span>
	<span class="versiculo"><sup>14</sup> Non transferes terminos proximi tui, quos fixerunt priores in possessione tua, quam acceperis in terra, quam Dominus Deus tuus dabit tibi possidendam.</span>
	<span class="versiculo"><sup>15</sup> Non stabit testis unus contra aliquem, quidquid illius peccatum vel facinus fuerit; sed in ore duorum aut trium testium stabit omne verbum.</span>
	<span class="versiculo"><sup>16</sup> Si steterit testis mendax contra hominem accusans eum praevaricationis,</span>
	<span class="versiculo"><sup>17</sup> stabunt ambo, quorum causa est, ante Dominum in conspectu sacerdotum et iudicum, qui fuerint in diebus illis.</span>
	<span class="versiculo"><sup>18</sup> Cumque diligentissime perscrutantes iudices invenerint falsum testem dixisse contra fratrem suum mendacium,</span>
	<span class="versiculo"><sup>19</sup> reddent ei, sicut fratri suo facere cogitavit, et auferes malum de medio tui,</span>
	<span class="versiculo"><sup>20</sup> ut audientes ceteri timorem habeant et nequaquam ultra talia audeant facere in medio tui.</span>
	<span class="versiculo"><sup>21</sup> Non misereberis eius, sed animam pro anima, oculum pro oculo, dentem pro dente, manum pro manu, pedem pro pede exiges.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
