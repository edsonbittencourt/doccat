<div>
    <span class="capitulo">18</span>
    <span class="versiculo"><sup>1</sup> Non habebunt sacerdotes le vitae, omnis tribus Levi, partem et hereditatem cum reliquo Israel; de sacrificiis Domini et hereditate eius comedent</span>
    <span class="versiculo"><sup>2</sup> et nihil accipient de possessione fratrum suorum: Dominus enim ipse est hereditas eorum, sicut locutus est illis.</span>
    <span class="versiculo"><sup>3</sup> Hoc erit ius sacerdotum a populo, ab his qui offerunt victimas: sive bovem sive ovem immolaverint, dabunt sacerdoti armum et duas maxillas ac ventriculum,</span>
    <span class="versiculo"><sup>4</sup> primitias frumenti, vini et olei et lanarum ex ovium tonsione.</span>
    <span class="versiculo"><sup>5</sup> Ipsum enim elegit Dominus Deus tuus de cunctis tribubus tuis, ut stet et ministret in nomine Domini ipse et filii eius in sempiternum.</span>
    <span class="versiculo"><sup>6</sup> Si exierit Levites de una urbium tuarum ex omni Israel, in qua ut advena habitat, et voluerit venire desiderans locum, quem elegerit Dominus,</span>
    <span class="versiculo"><sup>7</sup> ministrabit in nomine Domini Dei sui, sicut omnes fratres eius levitae, qui stabunt ibi coram Domino.</span>
    <span class="versiculo"><sup>8</sup> Partem ciborum eandem accipiet quam et ceteri, excepto eo, quod ex paterna ei successione debetur.</span>
    <span class="versiculo"><sup>9</sup> Quando ingressus fueris terram, quam Dominus Deus tuus dabit tibi, cave, ne imitari velis abominationes illarum gentium.</span>
    <span class="versiculo"><sup>10</sup> Nec inveniatur in te, qui filium suum aut filiam traducat per ignem, aut qui sortes sciscitetur et observet nubes atque auguria, nec sit maleficus</span>
    <span class="versiculo"><sup>11</sup> nec incantator, nec qui pythones consulat nec divinos, aut quaerat a mortuis veritatem;</span>
    <span class="versiculo"><sup>12</sup> omnia enim haec abominatur Dominus et propter istiusmodi scelera expellet eos in introitu tuo.</span>
    <span class="versiculo"><sup>13</sup> Perfectus eris et absque macula cum Domino Deo tuo.</span>
    <span class="versiculo"><sup>14</sup> Gentes istae, quarum possidebis terram, augures et divinos audiunt; tu autem a Domino Deo tuo aliter institutus es.</span>
    <span class="versiculo"><sup>15</sup> Prophetam de gente tua et de fratribus tuis sicut me suscitabit tibi Dominus Deus tuus; ipsum audietis,</span>
    <span class="versiculo"><sup>16</sup> ut petiisti a Domino Deo tuo in Horeb, quando contio congregata est, atque dixisti: &#x201c;Ultra non audiam vocem Domini Dei mei et ignem hunc maximum amplius non videbo, ne moriar&#x201d;.</span>
    <span class="versiculo"><sup>17</sup> Et ait Dominus mihi: &#x201c;Bene omnia sunt locuti;</span>
    <span class="versiculo"><sup>18</sup> prophetam suscitabo eis de medio fratrum suorum similem tui et ponam verba mea in ore eius, loqueturque ad eos omnia, quae praecepero illi.</span>
    <span class="versiculo"><sup>19</sup> Qui autem verba mea, quae loquetur in nomine meo, audire noluerit, ego ultor exsistam.</span>
    <span class="versiculo"><sup>20</sup> Propheta autem qui, arrogantia depravatus, voluerit loqui in nomine meo, quae ego non praecepi illi ut diceret, aut ex nomine alienorum deorum, interficietur&#x201d;.</span>
    <span class="versiculo"><sup>21</sup> Quod si tacita cogitatione responderis: &#x201c;Quomodo possum intellegere verbum, quod Dominus non est locutus?&#x201d;,</span>
    <span class="versiculo"><sup>22</sup> hoc habebis signum: quod in nomine Domini propheta ille praedixerit, et non evenerit, hoc Dominus non est locutus, sed per tumorem animi sui propheta confinxit; et idcirco non timebis eum.</span>
</div>
