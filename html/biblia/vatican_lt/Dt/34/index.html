<div>
	<span class="capitulo">34</span>
	<span class="versiculo"><sup>1</sup> Ascendit ergo Moyses de campestribus Moab super montem Nabo in verticem Phasga contra Iericho; ostenditque ei Dominus omnem terram Galaad usque Dan</span>
	<span class="versiculo"><sup>2</sup> et universum Nephthali terramque Ephraim et Manasse et omnem terram Iudae usque ad mare occidentale</span>
	<span class="versiculo"><sup>3</sup> et Nageb et latitudinem campi Iericho civitatis palmarum usque Segor.</span>
	<span class="versiculo"><sup>4</sup> Dixitque Dominus ad eum: &#x201c; Haec est terra, pro qua iuravi Abraham, Isaac et Iacob, dicens: Semini tuo dabo eam. Vidisti eam oculis tuis et non transibis ad illam &#x201d;.</span>
	<span class="versiculo"><sup>5</sup> Mortuusque est ibi Moyses servus Domini in terra Moab, iubente Domino.</span>
	<span class="versiculo"><sup>6</sup> Et sepelivit eum in valle in terra Moab contra Bethphegor; et non cognovit homo sepulcrum eius usque in praesentem diem.</span>
	<span class="versiculo"><sup>7</sup> Moyses centum et viginti annorum erat, quando mortuus est; non caligavit oculus eius, nec robur illius defecit.</span>
	<span class="versiculo"><sup>8</sup> Fleveruntque eum filii Israel in campestribus Moab triginta diebus; et completi sunt dies planctus lugentium Moysen.</span>
	<span class="versiculo"><sup>9</sup> Iosue vero filius Nun repletus est spiritu sapientiae, quia Moyses posuit super eum manus suas; et oboedierunt ei filii Israel feceruntque, sicut praecepit Dominus Moysi.</span>
	<span class="versiculo"><sup>10</sup> Et non surrexit ultra propheta in Israel sicut Moyses, quem nosset Dominus facie ad faciem,</span>
	<span class="versiculo"><sup>11</sup> in omnibus signis atque portentis, quae misit per eum, ut faceret in terra Aegypti pharaoni et omnibus servis eius universaeque terrae illius,</span>
	<span class="versiculo"><sup>12</sup> et in cuncta manu robusta magnisque mirabilibus, quae fecit Moyses coram universo Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
