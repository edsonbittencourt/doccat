<div>
	<span class="capitulo">23</span>
	<span class="versiculo"><sup>1</sup> Non accipiet homo uxorem patris sui nec revelabit operi mentum eius.</span>
	<span class="versiculo"><sup>2</sup> Non intrabit eunuchus, attritis vel amputatis testiculis et absciso veretro, ecclesiam Domini.</span>
	<span class="versiculo"><sup>3</sup> Non ingredietur mamzer in ecclesiam Domini neque decima generatione.</span>
	<span class="versiculo"><sup>4</sup> Ammonites et Moabites etiam in decima generatione non intrabunt ecclesiam Domini in aeternum,</span>
	<span class="versiculo"><sup>5</sup> quia noluerunt vobis occurrere cum pane et aqua in via, quando egressi estis de Aegypto, et quia conduxerunt contra te Balaam filium Beor de Phethor in Aramnaharaim, ut malediceret tibi;</span>
	<span class="versiculo"><sup>6</sup> et noluit Dominus Deus tuus audire Balaam vertitque tibi maledictionem eius in benedictionem, eo quod diligeret te.</span>
	<span class="versiculo"><sup>7</sup> Non facies cum eis pacem nec quaeres eis bona cunctis diebus vitae tuae in sempiternum.</span>
	<span class="versiculo"><sup>8</sup> Non abominaberis Idumaeum, quia frater tuus est, nec Aegyptium, quia advena fuisti in terra eius:</span>
	<span class="versiculo"><sup>9</sup> qui nati fuerint ex eis tertia generatione, intrabunt ecclesiam Domini.</span>
	<span class="versiculo"><sup>10</sup> Quando egressus fueris adversus hostes tuos in pugnam, custodies te ab omni re mala.</span>
	<span class="versiculo"><sup>11</sup> Si fuerit apud te homo, qui nocturno pollutus sit somnio, egredietur extra castra et non revertetur,</span>
	<span class="versiculo"><sup>12</sup> priusquam ad vesperam lavetur aqua; et ad solis occasum regredietur in castra.</span>
	<span class="versiculo"><sup>13</sup> Habebis locum extra castra, ad quem egrediaris ad requisita naturae</span>
	<span class="versiculo"><sup>14</sup> gerens paxillum in balteo; cumque sederis foris, fodies foveam et egesta humo operies.</span>
	<span class="versiculo"><sup>15</sup> Dominus enim Deus tuus ambulat in medio castrorum tuorum, ut eruat te et tradat tibi inimicos tuos; sint castra tua sancta, et nihil in eis videat foeditatis nec derelinquat te.</span>
	<span class="versiculo"><sup>16</sup> Non trades servum domino suo, qui ad te confugerit:</span>
	<span class="versiculo"><sup>17</sup> habitabit tecum in medio tui in loco, quem elegerit in una urbium tuarum, quae placuerit ei, nec contristes eum.</span>
	<span class="versiculo"><sup>18</sup> Non erit prostibulum sacrum de filiabus Israel, nec scortator sacer de filiis Israel.</span>
	<span class="versiculo"><sup>19</sup> Non offeres mercedem prostibuli nec pretium canis in domo Domini Dei tui, quidquid illud est, quod voveris, quia abominatio est utrumque apud Dominum Deum tuum.</span>
	<span class="versiculo"><sup>20</sup> Non fenerabis fratri tuo ad usuram pecuniam nec alimenta nec quamlibet aliam rem,</span>
	<span class="versiculo"><sup>21</sup> sed alieno fenerabis. Fratri autem tuo absque usura id, quo indiget, commodabis, ut benedicat tibi Dominus Deus tuus in omni opere tuo in terra, ad quam ingredieris possidendam.</span>
	<span class="versiculo"><sup>22</sup> Cum voveris votum Domino Deo tuo, non tardabis reddere; quia requiret illud Dominus Deus tuus a te, et reputabitur tibi in peccatum.</span>
	<span class="versiculo"><sup>23</sup> Si nolueris polliceri, absque peccato eris;</span>
	<span class="versiculo"><sup>24</sup> quod autem egressum est de labiis tuis, observabis et facies, sicut promisisti Domino Deo tuo: propria voluntate et ore tuo locutus es.</span>
	<span class="versiculo"><sup>25</sup> Ingressus vineam proximi tui comede uvas, quantum tibi placuerit; in sporta autem ne efferas tecum.</span>
	<span class="versiculo"><sup>26</sup> Si intraveris in segetem amici tui, franges spicas manu; falce autem non metes.</span>
</div>
