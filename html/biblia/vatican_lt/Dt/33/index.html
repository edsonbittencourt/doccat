<div>
	<span class="capitulo">33</span>
	<span class="versiculo"><sup>1</sup> Haec est benedictio, qua benedixit Moyses homo Dei filiis Israel ante mortem suam.</span>
	<span class="versiculo"><sup>2</sup> Et ait:
&#x201c; Dominus de Sinai venit
et de Seir ortus est eis;
apparuit de monte Pharan
et venit in Meribathcades
de meridie eius in Asedoth.</span>
	<span class="versiculo"><sup>3</sup> Vere diligit populos;
omnes sancti eius in manu illius sunt;
et, qui appropinquant pedibus tuis,
accipient de doctrina tua.</span>
	<span class="versiculo"><sup>4</sup> Legem praecepit nobis Moyses,
hereditatem multitudinis Iacob.</span>
	<span class="versiculo"><sup>5</sup> Et factus est apud dilectum rex,
congregatis principibus populi
cum tribubus Israel &#x201d;.</span>
	<span class="versiculo"><sup>6</sup> &#x201c; Vivat Ruben et non moriatur
et sit parvus in numero &#x201d;.</span>
	<span class="versiculo"><sup>7</sup> Haec est Iudae benedictio:
&#x201c; Audi, Domine, vocem Iudae
et ad populum suum introduc eum.
Manus eius pugnabunt pro eo,
et adiutor illius contra adversarios eius eris &#x201d;.</span>
	<span class="versiculo"><sup>8</sup> De Levi quoque ait:
&#x201c; Tummim et Urim tui
viro sancto tuo,
quem probasti in Massa
et cum quo litigasti ad aquas Meriba.</span>
	<span class="versiculo"><sup>9</sup> Qui dixit de patre suo et matre sua:
&#x201c;Nescio vos&#x201d;;
et fratres suos ignoravit
et filios suos nescivit.
Quia custodierunt eloquium tuum
et pactum tuum servaverunt.</span>
	<span class="versiculo"><sup>10</sup> Docebunt iudicia tua Iacob
et legem tuam Israel;
ponent thymiama in naribus tuis
et holocaustum super altare tuum.</span>
	<span class="versiculo"><sup>11</sup> Benedic, Domine, fortitudini eius
et opera manuum illius suscipe.
Percute lumbos inimicorum eius;
et, qui oderunt eum, non consurgant &#x201d;.</span>
	<span class="versiculo"><sup>12</sup> De Beniamin ait:
&#x201c; Amantissimus Domini
habitabit confidenter in eo;
Altissimus proteget eum tota die
et inter umeros illius requiescet &#x201d;.</span>
	<span class="versiculo"><sup>13</sup> De Ioseph quoque ait:
&#x201c; Benedicta a Domino terra eius:
donis caeli, rore
atque abysso subiacente,</span>
	<span class="versiculo"><sup>14</sup> fructibus solis
et donis mensium,</span>
	<span class="versiculo"><sup>15</sup> primitiis antiquorum montium
et donis collium aeternorum,</span>
	<span class="versiculo"><sup>16</sup> frugibus terrae et plenitudine eius.
Benedictio illius, qui apparuit in rubo,
veniat super caput Ioseph
et super verticem nazaraei inter fratres suos;</span>
	<span class="versiculo"><sup>17</sup> quasi primogeniti tauri pulchritudo eius,
cornua unicornis cornua illius,
in ipsis ventilabit gentes
usque ad terminos terrae.
Hae sunt multitudines Ephraim,
et hae milia Manasse &#x201d;.</span>
	<span class="versiculo"><sup>18</sup> De Zabulon ait:
&#x201c; Laetare, Zabulon, in exitu tuo,
et Issachar, in tabernaculis tuis!</span>
	<span class="versiculo"><sup>19</sup> Populos ad montem vocabunt,
ibi immolabunt victimas iustitiae.
Qui inundationem maris, quasi lac, sugent
et thesauros absconditos arenarum &#x201d;.</span>
	<span class="versiculo"><sup>20</sup> De Gad ait:
&#x201c; Benedictus, qui dilatat Gad!
Quasi leo requiescit
dilaceratque brachium et verticem.</span>
	<span class="versiculo"><sup>21</sup> Et vidit primitias sibi,
quia ibi pars ducis erat reposita;
qui fuit cum principibus populi
et fecit iustitiam Domini
et iudicia sua cum Israel &#x201d;.</span>
	<span class="versiculo"><sup>22</sup> De Dan quoque ait:
&#x201c; Dan catulus leonis
prosiliet largiter de Basan &#x201d;.</span>
	<span class="versiculo"><sup>23</sup> De Nephthali dixit:
&#x201c; Nephthali satiabatur beneplacito
et plenus erit benedictione Domini:
mare et meridiem possidebit &#x201d;.</span>
	<span class="versiculo"><sup>24</sup> De Aser quoque ait:
&#x201c; Benedictus prae filiis Aser!
Sit placens fratribus suis
et tingat in oleo pedem suum.</span>
	<span class="versiculo"><sup>25</sup> Ferrum et aes serae tuae,
sicut dies tui robur tuum &#x201d;.</span>
	<span class="versiculo"><sup>26</sup> &#x201c; Non est ut Deus Iesurun,
qui ascendit super caelos ad auxilium tuum
et in magnificentia sua super nubes.</span>
	<span class="versiculo"><sup>27</sup> Habitaculum Deus antiquus,
et subter brachia sempiterna.
Eiciet a facie tua inimicum
dicetque: &#x201c;Conterere!&#x201d;.</span>
	<span class="versiculo"><sup>28</sup> Habitabit Israel confidenter,
et fons Iacob solus;
stillabunt in terra frumenti et vini,
caelique rorem.</span>
	<span class="versiculo"><sup>29</sup> Beatus tu, Israel! Quis similis tui,
popule, qui salvaris in Domino?
Ipse est scutum auxilii tui
et gladius gloriae tuae.
Blandientur tibi inimici tui,
et tu eorum altitudines calcabis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
