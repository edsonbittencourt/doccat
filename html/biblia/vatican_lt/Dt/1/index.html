<div>
	<span class="capitulo">1</span>
	<span class="versiculo"><sup>1</sup> Haec sunt verba, quae locutus est Moyses ad omnem Israel trans Iordanem in solitudine, in Araba contra Suph, inter Pharan et Thophel et Laban et Aseroth et Dizahab.</span>
	<span class="versiculo"><sup>2</sup> Undecim dies de Horeb per viam montis Seir usque Cadesbarne.</span>
	<span class="versiculo"><sup>3</sup> Quadragesimo anno, undecimo mense, prima die mensis locutus est Moyses ad filios Israel omnia, quae praeceperat illi Dominus ut diceret eis.</span>
	<span class="versiculo"><sup>4</sup> Postquam percussit Sehon regem Amorraeorum, qui habitavit in Hesebon, et Og regem Basan, qui mansit in Astharoth et in Edrai,</span>
	<span class="versiculo"><sup>5</sup> trans Iordanem in terra Moab coepitque Moyses explanare legem hanc et dicere:</span>
	<span class="versiculo"><sup>6</sup> &#x201c; Dominus Deus noster locutus est ad nos in Horeb dicens: &#x201c;Sufficit vobis quod in hoc monte mansistis;</span>
	<span class="versiculo"><sup>7</sup> convertimini et proficiscimini et venite ad montem Amorraeorum et ad omnes vicinos eius: in Araba atque montanis et in Sephela et in Nageb et iuxta litus maris, in terram Chananaeorum et in Libanum usque ad flumen magnum Euphraten.</span>
	<span class="versiculo"><sup>8</sup> En, inquit, tradidi vobis terram: ingredimini et possidete eam, super qua iuravit Dominus patribus vestris, Abraham, Isaac et Iacob, ut daret illam eis et semini eorum post eos&#x201d;.</span>
	<span class="versiculo"><sup>9</sup> Dixique vobis illo in tempore: Non possum solus sustinere vos;</span>
	<span class="versiculo"><sup>10</sup> Dominus Deus vester multiplicavit vos, et estis hodie sicut stellae caeli plurimi.</span>
	<span class="versiculo"><sup>11</sup> Dominus, Deus patrum vestrorum, addat ad hunc numerum multa milia et benedicat vobis, sicut locutus est vobis.</span>
	<span class="versiculo"><sup>12</sup> Non valeo solus vestra negotia sustinere et pondus ac iurgia;</span>
	<span class="versiculo"><sup>13</sup> date vobis viros sapientes et gnaros, et quorum conversatio sit probata in tribubus vestris, ut ponam eos vobis principes.</span>
	<span class="versiculo"><sup>14</sup> Tunc respondistis mihi: &#x201c;Bona res est, quam vis facere&#x201d;.</span>
	<span class="versiculo"><sup>15</sup> Tulique principes de tribubus vestris viros sapientes et probatos et constitui eos principes super vos: tribunos et centuriones et quinquagenarios ac decanos et praefectos operum pro tribubus vestris.</span>
	<span class="versiculo"><sup>16</sup> Praecepique iudicibus vestris in tempore illo: Audite causam fratrum vestrorum et, quod iustum est, iudicate, sive civis sit ille sive peregrinus.</span>
	<span class="versiculo"><sup>17</sup> Non accipietis personam in iudicio; ita parvum audietis ut magnum nec timebitis cuiusquam personam, quia Dei iudicium est. Quod si difficile vobis aliquid visum fuerit, referte ad me, et ego audiam.</span>
	<span class="versiculo"><sup>18</sup> Praecepique vobis in tempore illo omnia, quae facere deberetis.</span>
	<span class="versiculo"><sup>19</sup> Profecti autem de Horeb transivimus per totam illam eremum maximam et terribilem, quam vidistis, per viam montis Amorraei, sicut praeceperat Dominus Deus noster nobis. Cumque venissemus in Cadesbarne,</span>
	<span class="versiculo"><sup>20</sup> dixi vobis: Venistis ad montem Amorraei, quem Dominus Deus noster daturus est nobis.</span>
	<span class="versiculo"><sup>21</sup> Vide terram, quam Dominus Deus tuus dat tibi: ascende et posside eam, sicut locutus est tibi Dominus, Deus patrum tuorum; noli metuere nec quidquam paveas.</span>
	<span class="versiculo"><sup>22</sup> Et accessistis ad me vos omnes atque dixistis: &#x201c;Mittamus viros ante nos, qui considerent terram et renuntient de itinere, per quod debeamus ascendere, et de civitatibus, ad quas pergere&#x201d;.</span>
	<span class="versiculo"><sup>23</sup> Cumque mihi sermo placuisset, misi ex vobis duodecim viros singulos de tribubus suis.</span>
	<span class="versiculo"><sup>24</sup> Qui cum perrexissent et ascendissent in montana, venerunt usque ad Nehelescol et, considerata terra,</span>
	<span class="versiculo"><sup>25</sup> sumentes de fructibus eius attulerunt ad nos atque dixerunt: &#x201c;Bona est terra, quam Dominus Deus noster daturus est nobis&#x201d;.</span>
	<span class="versiculo"><sup>26</sup> Et noluistis ascendere, sed increduli ad sermonem Domini Dei vestri</span>
	<span class="versiculo"><sup>27</sup> murmurastis in tabernaculis vestris atque dixistis: &#x201c;Odit nos Dominus et idcirco eduxit nos de terra Aegypti, ut traderet nos in manu Amorraei atque deleret.</span>
	<span class="versiculo"><sup>28</sup> Quo ascendemus? Fratres nostri terruerunt cor nostrum dicentes: Maxima multitudo est et nobis in statura procerior; urbes magnae et ad caelum usque munitae; etiam filios Enacim vidimus ibi&#x201d;.</span>
	<span class="versiculo"><sup>29</sup> Et dixi vobis: Nolite metuere nec timeatis eos.</span>
	<span class="versiculo"><sup>30</sup> Dominus Deus, qui ductor est vester, ipse pro vobis pugnabit, sicut fecit in Aegypto, vobis videntibus.</span>
	<span class="versiculo"><sup>31</sup> Et in solitudine &#x2014; ipse vidisti &#x2014; portavit te Dominus Deus tuus, ut solet homo gestare parvulum filium suum, in omni via, per quam ambulastis, donec veniretis ad locum istum.</span>
	<span class="versiculo"><sup>32</sup> Et nec sic quidem credidistis Domino Deo vestro,</span>
	<span class="versiculo"><sup>33</sup> qui praecessit vos in via, et metatus est locum, in quo tentoria figere deberetis, nocte ostendens vobis iter per ignem et die per columnam nubis.</span>
	<span class="versiculo"><sup>34</sup> Cumque audisset Dominus vocem sermonum vestrorum, iratus iuravit et ait:</span>
	<span class="versiculo"><sup>35</sup> &#x201c;Non videbit quispiam de viris generationis huius pessimae terram bonam, quam sub iuramento pollicitus sum patribus vestris,</span>
	<span class="versiculo"><sup>36</sup> praeter Chaleb filium Iephonne: ipse enim videbit eam, et ipsi dabo terram, quam calcavit, et filiis eius, quia adimplevit ut sequeretur Dominum&#x201d;.</span>
	<span class="versiculo"><sup>37</sup> Mihi quoque iratus Dominus propter vos dixit: &#x201c;Nec tu ingredieris illuc;</span>
	<span class="versiculo"><sup>38</sup> sed Iosue filius Nun minister tuus ipse intrabit illuc. Hunc robora, et ipse terram sorte dividat Israeli.</span>
	<span class="versiculo"><sup>39</sup> Parvuli vestri, de quibus dixistis quod captivi ducerentur, et filii, qui hodie boni ac mali ignorant distantiam, ipsi ingredientur; et ipsis dabo terram, et possidebunt eam.</span>
	<span class="versiculo"><sup>40</sup> Vos autem revertimini et abite in solitudinem per viam maris Rubri&#x201d;.</span>
	<span class="versiculo"><sup>41</sup> Et respondistis mihi: &#x201c;Peccavimus Domino; nos ascendemus atque pugnabimus, sicut praecepit nobis Dominus Deus noster&#x201d;. Cumque instructi armis pergeretis in montem,</span>
	<span class="versiculo"><sup>42</sup> ait mihi Dominus: &#x201c;Dic ad eos: Nolite ascendere neque pugnetis, non enim sum vobiscum, ne cadatis coram inimicis vestris&#x201d;.</span>
	<span class="versiculo"><sup>43</sup> Locutus sum, et non audistis, sed adversantes imperio Domini et tumentes superbia ascendistis in montem.</span>
	<span class="versiculo"><sup>44</sup> Itaque egressus Amorraeus, qui habitat in monte illo, obviam vobis, persecutus est vos, sicut solent apes persequi, et cecidit vos de Seir usque Horma.</span>
	<span class="versiculo"><sup>45</sup> Cumque reversi ploraretis coram Domino, non audivit vos nec voci vestrae voluit acquiescere.</span>
	<span class="versiculo"><sup>46</sup> Sedistis ergo in Cades multo illo tempore, dum ibi mansistis.</span>
</div>
