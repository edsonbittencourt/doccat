<div>
	<span class="capitulo">26</span>
	<span class="versiculo"><sup>1</sup> Cumque intraveris terram, quam Dominus Deus tuus tibi daturus est possidendam, et obtinueris eam atque habitaveris in illa,</span>
	<span class="versiculo"><sup>2</sup> tolles primitias de cunctis frugibus agri, quas collegeris de terra tua, quam Dominus Deus tuus dabit tibi, et pones in cartallo pergesque ad locum, quem Dominus Deus tuus elegerit, ut ibi habitet nomen eius,</span>
	<span class="versiculo"><sup>3</sup> accedesque ad sacerdotem, qui fuerit in diebus illis, et dices ad eum: &#x201c;Profiteor hodie coram Domino Deo tuo quod ingressus sim terram, pro qua iuravit patribus nostris, ut daret eam nobis&#x201d;.</span>
	<span class="versiculo"><sup>4</sup> Suscipiensque sacerdos cartallum de manu tua ponet ante altare Domini Dei tui,</span>
	<span class="versiculo"><sup>5</sup> et loqueris in conspectu Domini Dei tui: &#x201c;Syrus vagus erat pater meus et descendit in Aegyptum et ibi peregrinatus est in paucissimo numero; crevitque in gentem magnam ac robustam et infinitae multitudinis.</span>
	<span class="versiculo"><sup>6</sup> Afflixeruntque nos Aegyptii et persecuti sunt imponentes onera gravissima.</span>
	<span class="versiculo"><sup>7</sup> Et clamavimus ad Dominum, Deum patrum nostrorum, qui exaudivit nos et respexit humilitatem nostram et laborem atque angustias,</span>
	<span class="versiculo"><sup>8</sup> et eduxit nos Dominus de Aegypto in manu forti et brachio extento, in ingenti pavore, in signis atque portentis,</span>
	<span class="versiculo"><sup>9</sup> et introduxit ad locum istum et tradidit nobis terram hanc lacte et melle manantem.</span>
	<span class="versiculo"><sup>10</sup> Et ecce nunc attuli primitias frugum terrae, quam dedisti mihi, Domine&#x201d;. Et dimittes eas in conspectu Domini Dei tui et adorato Domino Deo tuo.</span>
	<span class="versiculo"><sup>11</sup> Et epulaberis in omnibus bonis, quae Dominus Deus tuus dederit tibi et domui tuae, tu et Levites et advena, qui tecum est.</span>
	<span class="versiculo"><sup>12</sup> Quando compleveris decimam cunctarum frugum tuarum, anno tertio, anno decimarum, et dederis Levitae et advenae et pupillo et viduae, ut comedant intra portas tuas et saturentur,</span>
	<span class="versiculo"><sup>13</sup> loqueris in conspectu Domini Dei tui: &#x201c;Abstuli, quod sanctificatum est, de domo mea et dedi illud Levitae et advenae, pupillo ac viduae, sicut iussisti mihi; non praeterivi mandata tua nec sum oblitus imperii tui,</span>
	<span class="versiculo"><sup>14</sup> non comedi ex eis in luctu meo nec separavi ex eis in qualibet immunditia nec expendi ex his quidquam mortuo: oboedivi voci Domini Dei mei et feci omnia, sicut praecepisti mihi.</span>
	<span class="versiculo"><sup>15</sup> Respice de habitaculo sancto tuo, de caelo, et benedic populo tuo Israel et terrae, quam dedisti nobis, sicut iurasti patribus nostris, terrae lacte et melle mananti&#x201d;.</span>
	<span class="versiculo"><sup>16</sup> Hodie Dominus Deus tuus mandavit tibi, ut facias praecepta haec atque iudicia et custodias et impleas illa ex toto corde tuo et ex tota anima tua.</span>
	<span class="versiculo"><sup>17</sup> Dominum elegisti hodie, ut sit tibi Deus, et ambules in viis eius et custodias praecepta illius et mandata atque iudicia et oboedias eius imperio;</span>
	<span class="versiculo"><sup>18</sup> et Dominus elegit te hodie, ut sis ei populus peculiaris, sicut locutus est tibi, et custodias omnia mandata illius,</span>
	<span class="versiculo"><sup>19</sup> et faciat te excelsiorem cunctis gentibus, quas creavit in laudem et nomen et gloriam suam, ut sis populus sanctus Domini Dei tui, sicut locutus est &#x201d;.</span>
</div>
