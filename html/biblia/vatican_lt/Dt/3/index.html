<div>
	<span class="capitulo">3</span>
	<span class="versiculo"><sup>1</sup> Itaque conversi ascendimus per iter Basan; egressusque est Og rex Basan in occursum nobis cum omni populo suo ad bellandum in Edrai.</span>
	<span class="versiculo"><sup>2</sup> Dixitque Dominus ad me: &#x201c;Ne timeas eum, quia in manu tua tradidi eum cum omni populo ac terra sua; faciesque ei, sicut fecisti Sehon regi Amorraeorum, qui habitavit in Hesebon&#x201d;.</span>
	<span class="versiculo"><sup>3</sup> Tradidit ergo Dominus Deus noster in manibus nostris etiam Og regem Basan et universum populum eius; percussimusque eos usque ad internecionem.</span>
	<span class="versiculo"><sup>4</sup> Et cepimus cunctas civitates eius in illo tempore. Non fuit oppidum, quod nos effugeret: sexaginta urbes, omnem regionem Argob, regnum Og in Basan.</span>
	<span class="versiculo"><sup>5</sup> Cunctae urbes erant munitae muris altissimis portisque et vectibus, absque oppidis innumeris, quae non habebant muros.</span>
	<span class="versiculo"><sup>6</sup> Et percussimus eos anathemate, sicut feceramus Sehon regi Hesebon, disperdentes omnem civitatem virosque ac mulieres et parvulos;</span>
	<span class="versiculo"><sup>7</sup> iumenta autem et spolia urbium diripuimus.</span>
	<span class="versiculo"><sup>8</sup> Tulimusque illo in tempore terram de manu duorum regum Amorraeorum, qui erant trans Iordanem, a torrente Arnon usque ad montem Hermon</span>
	<span class="versiculo"><sup>9</sup> &#x2014; Sidonii vocant Hermon Sarion et Amorraei Sanir &#x2014;</span>
	<span class="versiculo"><sup>10</sup> omnes civitates, quae sitae sunt in planitie, et universam terram Galaad et Basan usque Salcha et Edrai, civitates regni Og in Basan.</span>
	<span class="versiculo"><sup>11</sup> &#x2014; Solus quippe Og rex Basan remanserat de residuis Raphaim. Monstratur lectus eius ferreus. Nonne est in Rabba filiorum Ammon? Novem cubitos habet longitudinis et quattuor latitudinis ad mensuram cubiti virilis manus C.</span>
	<span class="versiculo"><sup>12</sup> Terramque hanc possedimus in tempore illo ab Aroer, quae est super ripam torrentis Arnon, usque ad mediam partem montis Galaad; et civitates illius dedi Ruben et Gad.</span>
	<span class="versiculo"><sup>13</sup> Reliquam autem partem Galaad et omnem Basan, regnum Og, tradidi mediae tribui Manasse, omnem regionem Argob. Cuncta Basan vocatur terra Raphaim.</span>
	<span class="versiculo"><sup>14</sup> Iair filius Manasse possedit omnem regionem Argob usque ad terminos Gesuri et Maachathi; vocavitque ea ex nomine suo Basan Havoth Iair (id est villas Iair) usque in praesentem diem.</span>
	<span class="versiculo"><sup>15</sup> Machir quoque dedi Galaad.</span>
	<span class="versiculo"><sup>16</sup> Et tribubus Ruben et Gad dedi de terra Galaad usque ad torrentem Arnon, medium torrentis et confinium usque ad torrentem Iaboc, qui est terminus filiorum Ammon;</span>
	<span class="versiculo"><sup>17</sup> et Arabam atque Iordanem et terminos a Chenereth usque ad mare Arabae, quod est mare Salis, ad radices montis Phasga contra orientem.</span>
	<span class="versiculo"><sup>18</sup> Praecepique vobis in tempore illo dicens: Dominus Deus vester dedit vobis terram hanc in hereditatem; expediti praecedite fratres vestros filios Israel, omnes viri robusti,</span>
	<span class="versiculo"><sup>19</sup> absque uxoribus et parvulis ac iumentis. Novi enim quod plura habeatis pecora, et in urbibus remanere debebunt, quas tradidi vobis,</span>
	<span class="versiculo"><sup>20</sup> donec requiem tribuat Dominus fratribus vestris, sicut vobis tribuit, et possideant etiam ipsi terram, quam Dominus Deus vester daturus est eis trans Iordanem; tunc revertetur unusquisque in possessionem suam, quam dedi vobis.</span>
	<span class="versiculo"><sup>21</sup> Iosue quoque in tempore illo praecepi dicens: Oculi tui viderunt, quae fecit Dominus Deus vester duobus his regibus; sic faciet omnibus regnis, ad quae transiturus es.</span>
	<span class="versiculo"><sup>22</sup> Ne timeas eos: Dominus enim Deus vester pugnabit pro vobis.</span>
	<span class="versiculo"><sup>23</sup> Precatusque sum Dominum in tempore illo dicens:</span>
	<span class="versiculo"><sup>24</sup> Domine Deus, tu coepisti ostendere servo tuo magnitudinem tuam manumque fortissimam; neque enim est alius Deus vel in caelo vel in terra, qui possit facere opera tua et comparari fortitudini tuae.</span>
	<span class="versiculo"><sup>25</sup> Transeam igitur et videam terram hanc optimam trans Iordanem et montem istum egregium et Libanum.</span>
	<span class="versiculo"><sup>26</sup> Iratusque est Dominus mihi propter vos nec exaudivit me, sed dixit mihi: &#x201c;Sufficit tibi; nequaquam ultra loquaris de hac re ad me.</span>
	<span class="versiculo"><sup>27</sup> Ascende cacumen Phasgae et oculos tuos circumfer ad occidentem et aquilonem austrumque et orientem et aspice; nec enim transibis Iordanem istum.</span>
	<span class="versiculo"><sup>28</sup> Praecipe Iosue et corrobora eum atque conforta, quia ipse praecedet populum istum et dividet eis terram, quam visurus es&#x201d;.</span>
	<span class="versiculo"><sup>29</sup> Mansimusque in valle contra Bethphegor.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
