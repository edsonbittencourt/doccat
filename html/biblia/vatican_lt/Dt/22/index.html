<div>
	<span class="capitulo">22</span>
	<span class="versiculo"><sup>1</sup> Non videbis bovem fratris tui aut ovem errantem et praeteribis, sed reduces fratri tuo;</span>
	<span class="versiculo"><sup>2</sup> si autem non est prope frater tuus nec nosti eum, duces in domum tuam, et erunt apud te quamdiu quaerat ea frater tuus et recipiat.</span>
	<span class="versiculo"><sup>3</sup> Similiter facies de asino et de vestimento et de omni re fratris tui, quae perierit: si inveneris eam, ne subtrahas te.</span>
	<span class="versiculo"><sup>4</sup> Si videris asinum fratris tui aut bovem cecidisse in via, non subtrahes te, sed sublevabis cum eo.</span>
	<span class="versiculo"><sup>5</sup> Non induetur mulier veste virili, nec vir utetur veste feminea: abominabilis enim apud Dominum Deum tuum est omnis, qui facit haec.</span>
	<span class="versiculo"><sup>6</sup> Si ambulans per viam, in arbore vel in terra nidum avis inveneris et matrem pullis vel ovis desuper incubantem, non sumes eam de filiis,</span>
	<span class="versiculo"><sup>7</sup> sed abire patieris matrem tenens filios, ut bene sit tibi, et longo vivas tempore.</span>
	<span class="versiculo"><sup>8</sup> Cum aedificaveris domum novam, facies murum tecto tuo per circuitum, ne adducas sanguinem super domum tuam et sis reus, labente aliquo in praeceps ruente.</span>
	<span class="versiculo"><sup>9</sup> Non seres vineam tuam altero semine, ne et sementis, quam sevisti, et quae nascuntur ex vinea, pariter sanctificentur.</span>
	<span class="versiculo"><sup>10</sup> Non arabis in bove simul et asino.</span>
	<span class="versiculo"><sup>11</sup> Non indueris vestimento, quod ex lana linoque contextum est.</span>
	<span class="versiculo"><sup>12</sup> Funiculos facies per quattuor angulos pallii tui, quo operieris.</span>
	<span class="versiculo"><sup>13</sup> Si duxerit vir uxorem et intraverit ad eam et postea odio habuerit eam</span>
	<span class="versiculo"><sup>14</sup> imputaveritque ei obiciens ei nomen pessimum et dixerit: &#x201c;Uxorem hanc accepi et ingressus ad eam non inveni virginem&#x201d;,</span>
	<span class="versiculo"><sup>15</sup> tollent pater et mater eius et ferent secum signa virginitatis eius ad seniores urbis, qui in porta sunt,</span>
	<span class="versiculo"><sup>16</sup> et dicet pater: &#x201c;Filiam meam dedi huic uxorem, quam, quia odit,</span>
	<span class="versiculo"><sup>17</sup> imponit ei nomen pessimum, ut dicat: Non inveni filiam tuam virginem; et ecce haec sunt signa virginitatis filiae meae&#x201d;. Expandent vestimentum coram se nioribus civitatis.</span>
	<span class="versiculo"><sup>18</sup> Apprehendentque senes urbis illius virum et verberabunt illum</span>
	<span class="versiculo"><sup>19</sup> condemnantes insuper centum siclis argenti, quos dabunt patri puellae, quoniam diffamavit nomen pessimum super virginem Israel; habebitque eam uxorem et non poterit dimittere eam omnibus diebus vitae suae.</span>
	<span class="versiculo"><sup>20</sup> Quod si verum est, quod obicit, et non est in puella inventa virginitas,</span>
	<span class="versiculo"><sup>21</sup> educent eam ad fores domus patris sui, et lapidibus obruent viri civitatis eius, et morietur, quoniam fecit nefas in Israel, ut fornicaretur in domo patris sui; et auferes malum de medio tui.</span>
	<span class="versiculo"><sup>22</sup> Si inventus fuerit vir dormiens cum uxore alterius, uterque morietur, id est adulter et adultera; et auferes malum de Israel.</span>
	<span class="versiculo"><sup>23</sup> Si puellam virginem desponsatam viro invenerit aliquis in civitate et concubuerit cum illa,</span>
	<span class="versiculo"><sup>24</sup> educetis utrumque ad portam civitatis illius et lapidibus obruetis, et morientur: puella quia non clamavit, cum esset in civitate, vir quia humiliavit uxorem proximi sui; et auferes malum de medio tui.</span>
	<span class="versiculo"><sup>25</sup> Sin autem in agro reppererit vir puellam, quae desponsata est, et apprehendens concubuerit cum illa, ipse morietur solus;</span>
	<span class="versiculo"><sup>26</sup> puella nihil patietur nec est rea mortis, quoniam sicut vir consurgit contra fratrem suum et occidit eum, ita et puella perpessa est:</span>
	<span class="versiculo"><sup>27</sup> sola erat in agro, clamavit puella desponsata, et nullus affuit, qui liberaret eam.</span>
	<span class="versiculo"><sup>28</sup> Si invenerit vir puellam virginem, quae non habet sponsum, et apprehendens concubuerit cum ea, et res ad iudicium venerit,</span>
	<span class="versiculo"><sup>29</sup> dabit, qui dormivit cum ea, patri puellae quinquaginta siclos argenti et habebit eam uxorem, quia humiliavit illam: non poterit dimittere eam cunctis diebus vitae suae.</span>
</div>
