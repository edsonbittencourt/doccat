<div>
	<span class="capitulo">20</span>
	<span class="versiculo"><sup>1</sup> Si exieris ad bellum contra hostes tuos et videris equitatus et currus et maiorem, quam tu habes, adversarii exercitus multitudinem, non timebis eos, quia Dominus Deus tuus tecum est, qui eduxit te de terra Aegypti.</span>
	<span class="versiculo"><sup>2</sup> Appropinquante autem iam proelio, stabit sacerdos ante aciem et sic loquetur ad populum:</span>
	<span class="versiculo"><sup>3</sup> &#x201c;Audi, Israel: Vos hodie contra inimicos vestros pugnam committitis; non pertimescat cor vestrum, nolite metuere, nolite cedere nec formidetis eos,</span>
	<span class="versiculo"><sup>4</sup> quia Dominus Deus vester incedit vobiscum et pro vobis contra adversarios vestros dimicabit, ut eruat vos de periculo&#x201d;.</span>
	<span class="versiculo"><sup>5</sup> Praefecti quoque per singulas turmas, audiente exercitu, proclamabunt: &#x201c;Quis est homo, qui aedificavit domum novam et non dedicavit eam? Vadat et revertatur in domum suam, ne forte moriatur in bello, et alius dedicet illam.</span>
	<span class="versiculo"><sup>6</sup> Quis est homo, qui plantavit vineam et necdum vindemiavit eam? Vadat et revertatur in domum suam, ne forte moriatur in bello, et alius homo vindemiet illam.</span>
	<span class="versiculo"><sup>7</sup> Quis est homo, qui despondit uxorem et non accepit eam? Vadat et revertatur in domum suam, ne forte moriatur in bello, et alius homo accipiat eam&#x201d;.</span>
	<span class="versiculo"><sup>8</sup> His dictis, addent reliqua et loquentur ad populum: &#x201c;Quis est homo formidulosus et corde pavido? Vadat et revertatur in domum suam, ne pavere faciat corda fratrum suorum, sicut ipse timore perterritus est&#x201d;.</span>
	<span class="versiculo"><sup>9</sup> Cumque praefecti finem loquendi ad populum fecerint, constituantur duces exercitus in capite populi.</span>
	<span class="versiculo"><sup>10</sup> Si quando accesseris ad expugnandam civitatem, offeres ei primum pacem;</span>
	<span class="versiculo"><sup>11</sup> si receperit et aperuerit tibi portas, cunctus populus, qui in ea est, serviet tibi sub tributo.</span>
	<span class="versiculo"><sup>12</sup> Sin autem foedus inire noluerit et coeperit contra te bellum, oppugnabis eam.</span>
	<span class="versiculo"><sup>13</sup> Cumque tradiderit Dominus Deus tuus illam in manu tua, percuties omne, quod in ea generis masculini est, in ore gladii</span>
	<span class="versiculo"><sup>14</sup> absque mulieribus et infantibus, iumentis et ceteris, quae in civitate sunt. Omnem praedam hanc diripies tibi et comedes de spoliis hostium tuorum, quae Dominus Deus tuus dederit tibi.</span>
	<span class="versiculo"><sup>15</sup> Sic facies cunctis civitatibus, quae a te procul valde sunt et non sunt de gentium istarum urbibus, quas in possessionem accepturus es.</span>
	<span class="versiculo"><sup>16</sup> De his autem civitatibus, quae dabuntur tibi, nullum omnino permittes vivere,</span>
	<span class="versiculo"><sup>17</sup> sed interficies in ore gladii, Hetthaeum videlicet et Amorraeum et Chananaeum, Pherezaeum et Hevaeum et Iebusaeum, sicut praecepit tibi Dominus Deus tuus,</span>
	<span class="versiculo"><sup>18</sup> ne forte doceant vos facere cunctas abominationes, quas ipsi operati sunt diis suis, et peccetis in Dominum Deum vestrum.</span>
	<span class="versiculo"><sup>19</sup> Quando obsederis civitatem multo tempore et munitionibus circumdederis, ut expugnes eam, non immittes securim in arbores eius, de quibus vesci potes, nec succidas eas. Numquid homo est arbor campi, ut eam obsideas?</span>
	<span class="versiculo"><sup>20</sup> Si qua autem ligna non sunt pomifera, succide illa et exstrue machinas, donec capias civitatem, quae contra te dimicat.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_deuteronomii_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
