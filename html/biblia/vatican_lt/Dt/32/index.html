<div>
    <span class="capitulo">32</span>
    <span class="versiculo"><sup>1</sup> &#x201c; Audite, caeli, quae loquor; audiat terra verba oris mei!</span>
    <span class="versiculo"><sup>2</sup> Stillet ut pluvia doctrina mea, fluat ut roseloquium meum
quasi imber super herbam
et quasi stillae super gramina.</span>
    <span class="versiculo"><sup>3</sup> Quia nomen Domini invocabo:
date magnificentiam Deo nostro!</span>
    <span class="versiculo"><sup>4</sup> Petra, perfecta sunt opera eius,
quia omnes viae eius iustitia.
Deus fidelis et absque ulla iniquitate,
iustus et rectus.</span>
    <span class="versiculo"><sup>5</sup> Peccaverunt ei non filii eius in sordibus suis,
generatio prava atque perversa.</span>
    <span class="versiculo"><sup>6</sup> Haeccine redditis Domino,
popule stulte et insipiens?
Numquid non ipse est pater tuus, qui possedit te,
ipse fecit et stabilivit te?</span>
    <span class="versiculo"><sup>7</sup> Memento dierum antiquorum,
cogita generationes singulas;
interroga patrem tuum, et annuntiabit tibi,
maiores tuos, et dicent tibi.</span>
    <span class="versiculo"><sup>8</sup> Quando dividebat Altissimus gentes,
quando separabat filios Adam,
constituit terminos populorum
iuxta numerum filiorum Israel;</span>
    <span class="versiculo"><sup>9</sup> pars autem Domini populus eius,
Iacob funiculus hereditatis eius.</span>
    <span class="versiculo"><sup>10</sup> Invenit eum in terra deserta,
in loco horroris et ululatu solitudinis;
circumdedit eum et attendit
et custodivit quasi pupillam oculi sui.</span>
    <span class="versiculo"><sup>11</sup> Sicut aquila provocans ad volandum pullos suos
et super eos volitans expandit alas suas
et assumpsit eum
atque portavit super pennas suas.</span>
    <span class="versiculo"><sup>12</sup> Dominus solus dux eius fuit,
et non erat cum eo deus alienus.</span>
    <span class="versiculo"><sup>13</sup> Constituit eum super excelsam terram,
ut comederet fructus agrorum,
ut sugeret mel de petra
oleumque de saxo durissimo,</span>
    <span class="versiculo"><sup>14</sup> butyrum de armento et lac de ovibus,
cum adipe agnorum et arietum
filiorum Basan et hircorum,
cum medulla tritici,
et sanguinem uvae biberet meracissimum.</span>
    <span class="versiculo"><sup>15</sup> Incrassatus est dilectus et recalcitravit;
incrassatus, impinguatus, dilatatus dereliquit Deum factorem suum
et recessit a Petra salutari suo.</span>
    <span class="versiculo"><sup>16</sup> Provocaverunt eum in diis alienis
et in abominationibus ad iracundiam concitaverunt.</span>
    <span class="versiculo"><sup>17</sup> Immolaverunt daemonibus et non Deo,
diis, quos ignorabant;
novi recentesque venerunt,
quos non coluerunt patres vestri.</span>
    <span class="versiculo"><sup>18</sup> Petram, quae te genuit, dereliquisti,
et oblitus es Domini creatoris tui.</span>
    <span class="versiculo"><sup>19</sup> Vidit Dominus et sprevit,
quia provocaverunt eum filii sui et filiae.</span>
    <span class="versiculo"><sup>20</sup> Et ait: &#x201c;Abscondam faciem meam ab eis
et considerabo novissima eorum;
generatio enim perversa est,
et infideles filii.</span>
    <span class="versiculo"><sup>21</sup> Ipsi me provocaverunt in eo, qui non erat Deus,
et irritaverunt in vanitatibus suis;
et ego provocabo eos in eo, qui non est populus,
et in gente stulta irritabo illos.</span>
    <span class="versiculo"><sup>22</sup> Ignis succensus est in furore meo
et ardebit usque ad inferni profundissima;
devorabitque terram cum germine suo
et montium fundamenta comburet.</span>
    <span class="versiculo"><sup>23</sup> Congregabo super eos mala
et sagittas meas complebo in eis.</span>
    <span class="versiculo"><sup>24</sup> Consumentur fame et devorabuntur febri
et peste amarissima;
dentes bestiarum immittam in eos, cum veneno serpentium in pulvere.</span>
    <span class="versiculo"><sup>25</sup> Foris vastabit eos gladius,
et intus pavor:
iuvenem simul ac virginem,
lactantem cum homine sene.</span>
    <span class="versiculo"><sup>26</sup> Dixi: Disperdam eos,
cessare faciam ex hominibus memoriam eorum!,</span>
    <span class="versiculo"><sup>27</sup> sed arrogantiam inimicorum timui,
ne superbirent hostes eorum
et dicerent: &gt;Manus nostra excelsa, et non Dominus fecit haec omnia!'.</span>
    <span class="versiculo"><sup>28</sup> Gens enim absque consilio est
et sine prudentia.</span>
    <span class="versiculo"><sup>29</sup> Utinam saperent et intellegerent haec
ac novissima sua providerent!</span>
    <span class="versiculo"><sup>30</sup> Quomodo persequatur unus mille,
et duo fugent decem milia?
Nonne ideo, quia Petra eorum vendidit eos,
et Dominus tradidit illos?&#x201d;.</span>
    <span class="versiculo"><sup>31</sup> Non enim est petra eorum ut Petra nostra,
et inimici nostri sunt iudices.</span>
    <span class="versiculo"><sup>32</sup> Vere de vinea Sodomorum vinea eorum
et de suburbanis Gomorrae;
uva eorum uva fellis
et botri amarissimi;</span>
    <span class="versiculo"><sup>33</sup> fel draconum vinum eorum
et venenum aspidum insanabile.</span>
    <span class="versiculo"><sup>34</sup> Nonne haec condita sunt apud me
et signata in thesauris meis?</span>
    <span class="versiculo"><sup>35</sup> Mea est ultio, et ego retribuam in tempore,
in quo labetur pes eorum!
Iuxta est dies perditionis,
et adesse festinat sors eorum.</span>
    <span class="versiculo"><sup>36</sup> Iudicabit Dominus populum suum
et in servis suis miserebitur;
videbit quod infirmata sit manus,
et defecerint clausi ac liberati.</span>
    <span class="versiculo"><sup>37</sup> Et dicet: &#x201c;Ubi sunt dii eorum,
petra, in qua habebant fiduciam,</span>
    <span class="versiculo"><sup>38</sup> de quorum victimis comedebant adipes
et bibebant vinum libaminum?
Surgant et opitulentur vobis
et in necessitate vos protegant!</span>
    <span class="versiculo"><sup>39</sup> Videte nunc quod ego sim solus,
et non sit Deus praeter me.
Ego occidam et ego vivere faciam;
percutiam et ego sanabo;
et non est qui de manu mea possit eruere.</span>
    <span class="versiculo"><sup>40</sup> Levabo ad caelum manum meam
et dicam: Vivo ego in aeternum!</span>
    <span class="versiculo"><sup>41</sup> Si acuero ut fulgur gladium meum,
et arripuerit iudicium manus mea,
reddam ultionem hostibus meis
et his, qui oderunt me, retribuam.</span>
    <span class="versiculo"><sup>42</sup> Inebriabo sagittas meas sanguine,
et gladius meus devorabit carnes:
de cruore occisorum et captivorum,
de capite ducum inimici!&#x201d;.</span>
    <span class="versiculo"><sup>43</sup> Laudate, gentes, populum eius,
quia sanguinem servorum suorum ulciscetur
et vindictam retribuet in hostes suos
et propitius erit terrae populi sui &#x201d;.</span>
    <span class="versiculo"><sup>44</sup> Venit ergo Moyses et locutus est omnia verba cantici huius in auribus populi, ipse et Iosue filius Nun;</span>
    <span class="versiculo"><sup>45</sup> complevitque omnes sermones istos loquens ad universum Israel.</span>
    <span class="versiculo"><sup>46</sup> Et dixit ad eos: &#x201c; Ponite corda vestra in omnia verba, quae ego testificor vobis hodie, ut mandetis ea filiis vestris custodire et facere et implere universa verba legis huius;</span>
    <span class="versiculo"><sup>47</sup> quia verbum non incassum vobis, sed est vita vestra: et in verbo hoc longo perseverabitis tempore in terra, ad quam, Iordane transmisso, ingredimini possidendam &#x201d;.</span>
    <span class="versiculo"><sup>48</sup> Locutusque est Dominus ad Moysen in eadem die dicens:</span>
    <span class="versiculo"><sup>49</sup> &#x201c; Ascende in montem istum Abarim, in montem Nabo, qui est in terra Moab contra Iericho, et vide terram Chanaan, quam ego tradam filiis Israel obtinendam.</span>
    <span class="versiculo"><sup>50</sup> Et morere in monte, quem conscendens iungeris populo tuo, sicut mortuus est Aaron frater tuus in monte Hor et appositus populo suo.</span>
    <span class="versiculo"><sup>51</sup> Quia praevaricati estis contra me in medio filiorum Israel ad aquas Meribathcades deserti Sin, quia non sanctificastis me inter filios Israel.</span>
    <span class="versiculo"><sup>52</sup> E contra videbis terram et non ingredieris in eam, quam ego dabo filiis Israel &#x201d;.</span>
</div>
