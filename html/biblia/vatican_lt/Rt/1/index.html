<div>
	<span class="capitulo">1</span>
	<span class="versiculo"><sup>1</sup> In diebus, quando iudices praeerant, facta est fames in terra. Abiitque homo de Bethlehem Iudae, ut peregrinaretur in regione Moabitide cum uxore sua ac duobus liberis.</span>
	<span class="versiculo"><sup>2</sup> Ipse vocabatur Elimelech et uxor eius Noemi et duo filii alter Mahalon et alter Chelion Ephrathaei de Bethlehem Iudae. Ingressique regionem Moabitidem morabantur ibi.</span>
	<span class="versiculo"><sup>3</sup> Et mortuus est Elimelech maritus Noemi, remansitque ipsa cum filiis,</span>
	<span class="versiculo"><sup>4</sup> qui acceperunt uxores Moabitidas, quarum una vocabatur Orpha, altera Ruth; manseruntque ibi decem fere annis.</span>
	<span class="versiculo"><sup>5</sup> Et ambo mortui sunt, Mahalon videlicet et Chelion; remansitque mulier orbata duobus liberis ac marito.</span>
	<span class="versiculo"><sup>6</sup> Et surrexit, ut in patriam pergeret cum utraque nuru sua de regione Moabitide; audierat enim quod respexisset Dominus populum suum et dedisset eis escas.</span>
	<span class="versiculo"><sup>7</sup> Egressa est itaque de loco peregrinationis suae cum utraque nuru et, iam in via posita revertendi in terram Iudae,</span>
	<span class="versiculo"><sup>8</sup> dixit ad eas: &#x201c; Ite in domum matris vestrae; faciat Dominus vobiscum misericordiam, sicut fecistis cum mortuis et mecum:</span>
	<span class="versiculo"><sup>9</sup> det vobis invenire requiem in domibus virorum, quos sortiturae estis &#x201d;. Et osculata est eas. Quae elevata voce flere coeperunt</span>
	<span class="versiculo"><sup>10</sup> et dicere: &#x201c; Tecum pergemus ad populum tuum &#x201d;.</span>
	<span class="versiculo"><sup>11</sup> Quibus illa respondit: &#x201c; Revertimini, filiae meae; cur venitis mecum? Num ultra habeo filios in utero meo, ut viros ex me sperare possitis?</span>
	<span class="versiculo"><sup>12</sup> Revertimini, filiae meae, abite; iam enim senectute confecta sum nec apta vinculo coniugali; etiamsi possem hac nocte concipere et parere filios,</span>
	<span class="versiculo"><sup>13</sup> numquid exspectare velitis et abstinere vos a matrimonio, donec crescant et annos impleant pubertatis? Nolite, quaeso, filiae meae; quia amaritudo est mihi magis quam vobis, et egressa est manus Domini contra me &#x201d;.</span>
	<span class="versiculo"><sup>14</sup> Elevata igitur voce, rursum flere coeperunt. Orpha osculata socrum est ac reversa; Ruth autem adhaesit socrui suae.</span>
	<span class="versiculo"><sup>15</sup> Cui dixit Noemi: &#x201c; En reversa est cognata tua ad populum suum et ad deos suos; vade cum ea&#x201d;.</span>
	<span class="versiculo"><sup>16</sup> Quae respondit: &#x201c;Noli instare mihi, ut relinquam te et abeam; quocumque perrexeris, pergam; ubi morata fueris, et ego pariter morabor: populus tuus populus meus et Deus tuus Deus meus.</span>
	<span class="versiculo"><sup>17</sup> Quae te morientem terra susceperit, in ea moriar ibique locum accipiam sepulturae. Haec mihi faciat Dominus et haec addat, si non sola mors me et te separaverit &#x201d;.</span>
	<span class="versiculo"><sup>18</sup> Videns ergo Noemi quod obstinato Ruth animo decrevisset secum pergere, adversari noluit nec ultra ad suos reditum persuadere.</span>
	<span class="versiculo"><sup>19</sup> Profectaeque sunt simul et venerunt in Bethlehem. Quibus urbem ingressis, tota urbs commota est super eas; dicebantque mulieres: &#x201c;Haec est illa Noemi!&#x201d;.</span>
	<span class="versiculo"><sup>20</sup> Quibus ait: &#x201c;Ne vocetis me Noemi (id est Pulchram), sed vocate me Mara (hoc est Amaram), quia valde me amaritudine replevit Omnipotens.</span>
	<span class="versiculo"><sup>21</sup> Egressa sum plena, et vacuam reduxit me Dominus; cur igitur vocatis me Noemi, quam humiliavit Dominus, et afflixit Omnipotens? &#x201d;.</span>
	<span class="versiculo"><sup>22</sup> Venit ergo Noemi cum Ruth Moabitide nuru sua de terra peregrinationis suae ac reversa est in Bethlehem, quando hordea metere incipiebant.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ruth_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
