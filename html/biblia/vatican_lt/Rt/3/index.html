<div>
	<span class="capitulo">3</span>
	<span class="versiculo"><sup>1</sup> Et dixit ad eam Noemi socrus sua: &#x201c; Filia mea, quaeram tibi requiem et providebo, ut bene sit tibi.</span>
	<span class="versiculo"><sup>2</sup> Booz propinquus noster, cuius puellis in agro iuncta eras, ecce ipse hac nocte aream hordei ventilat.</span>
	<span class="versiculo"><sup>3</sup> Lavare igitur, ungere et induere pallio tuo ac descende in aream; non te videat homo, donec esum potumque finierit.</span>
	<span class="versiculo"><sup>4</sup> Quando autem ierit ad dormiendum, nota locum, in quo dormiat; veniesque et discooperies pallium, quo operitur a parte pedum, et ibi iacebis. Ipse autem dicet tibi quid agere debeas &#x201d;.</span>
	<span class="versiculo"><sup>5</sup> Quae respondit: &#x201c; Quidquid praeceperis, faciam &#x201d;.</span>
	<span class="versiculo"><sup>6</sup> Descenditque in aream et fecit omnia, quae sibi imperaverat socrus.</span>
	<span class="versiculo"><sup>7</sup> Cumque comedisset Booz et bibisset et factus esset hilarior issetque ad dormiendum in extrema parte acervi manipulorum, venit abscondite et, discooperto a pedibus eius pallio, se proiecit.</span>
	<span class="versiculo"><sup>8</sup> Et ecce, nocte iam media, expavit homo et erexit se viditque mulierem iacentem ad pedes suos.</span>
	<span class="versiculo"><sup>9</sup> Et ait illi: &#x201c; Quae es? &#x201d;. Illaque respondit: &#x201c; Ego sum Ruth ancilla tua. Expande pallium tuum super famulam tuam, quia tibi est ius redemptionis &#x201d;.</span>
	<span class="versiculo"><sup>10</sup> Et ille: &#x201c; Benedicta, inquit, es a Domino, filia; et priorem pietatem posteriore superasti, quia non es secuta iuvenes pauperes sive divites.</span>
	<span class="versiculo"><sup>11</sup> Noli ergo metuere, sed, quidquid dixeris mihi, faciam tibi; scit enim omnis populus, qui habitat intra portas urbis meae, mulierem te esse fortem.</span>
	<span class="versiculo"><sup>12</sup> Nec abnuo me propinquum, sed est alius me propinquior.</span>
	<span class="versiculo"><sup>13</sup> Quiesce hac nocte et, facto mane, si te voluerit propinquitatis iure suscipere, bene, suscipiat; sin autem ille noluerit, vivit Dominus, ego te absque ulla dubitatione suscipiam! Dormi usque mane &#x201d;.</span>
	<span class="versiculo"><sup>14</sup> Dormivit itaque ad pedes eius usque ad noctis abscessum. Surrexitque, antequam homines se cognoscerent mutuo, et dixit Booz: &#x201c; Cave, ne quis noverit quod huc veneris &#x201d;.</span>
	<span class="versiculo"><sup>15</sup> Et rursum: &#x201c; Expande, inquit, palliolum tuum, quo operiris, et tene utraque manu &#x201d;. Qua extendente et tenente, mensus est sex modios hordei et posuit super eam; quae portans ingressa est civitatem</span>
	<span class="versiculo"><sup>16</sup> et venit ad socrum suam. Quae dixit ei: &#x201c; Quid egisti, filia? &#x201d;. Narravitque ei omnia, quae sibi fecisset homo,</span>
	<span class="versiculo"><sup>17</sup> et ait: &#x201c; Ecce sex modios hordei dedit mihi et ait: &#x201c; Nolo vacuam te reverti ad socrum tuam &#x201d;.</span>
	<span class="versiculo"><sup>18</sup> Dixitque Noemi: &#x201c; Exspecta, filia, donec videamus quem res exitum habeat; neque enim cessabit homo, nisi compleverit hodie, quod locutus est &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ruth_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
