<div>
    <span class="capitulo">2</span>
    <span class="versiculo"><sup>1</sup> Erat autem Noemi consangui neus viri sui homo potens et fortis nomine Booz.</span>
    <span class="versiculo"><sup>2</sup> Dixitque Ruth Moabitis ad socrum suam: &#x201c; Si permittis, vadam in agrum et colligam spicas, quae fugerint manus metentium, ubicumque clementis in me patris familias repperero gratiam&#x201d;. Cui illa respondit: &#x201c; Vade, filia mea &#x201d;.</span>
    <span class="versiculo"><sup>3</sup> Abiit itaque et colligebat spicas post terga metentium. Accidit autem ut ager ille haberet dominum nomine Booz, qui erat de cognatione Elimelech.</span>
    <span class="versiculo"><sup>4</sup> Et ecce ipse veniebat de Bethlehem dixitque messoribus: &#x201c;Dominus vobiscum&#x201d;. Qui responderunt ei: &#x201c; Benedicat tibi Dominus &#x201d;.</span>
    <span class="versiculo"><sup>5</sup> Dixitque Booz iuveni, qui messoribus praeerat: &#x201c; Cuius est haec puella? &#x201d;.</span>
    <span class="versiculo"><sup>6</sup> Qui respondit: &#x201c; Haec est Moabitis, quae venit cum Noemi de regione Moabitide</span>
    <span class="versiculo"><sup>7</sup> et rogavit, ut spicas colligeret remanentes sequens messorum vestigia; et de mane usque nunc stat in agro et nunc tantum ad momentum requievit &#x201d;.</span>
    <span class="versiculo"><sup>8</sup> Et ait Booz ad Ruth: &#x201c; Audi, filia: ne vadas ad colligendum in alterum agrum nec recedas ab hoc loco, sed iungere puellis meis.</span>
    <span class="versiculo"><sup>9</sup> Vide et, ubi messuerint, sequere eas; mandavi enim pueris, ut nemo tibi molestus sit; sed, si sitieris, vade ad sarcinulas et bibe de aqua, quam pueri hauserint &#x201d;.</span>
    <span class="versiculo"><sup>10</sup> Quae cadens in faciem suam et adorans super terram dixit ad eum: &#x201c; Unde mihi hoc, ut invenirem gratiam ante oculos tuos, et nosse me dignareris peregrinam mulierem? &#x201d;.</span>
    <span class="versiculo"><sup>11</sup> Cui ille respondit: &#x201c; Nuntiata sunt mihi omnia, quae feceris socrui tuae post mortem viri tui et quod dereliqueris parentes tuos et terram, in qua nata es, et veneris ad populum, quem ante nesciebas.</span>
    <span class="versiculo"><sup>12</sup> Reddat tibi Dominus pro opere tuo, et plenam mercedem recipias a Domino, Deo Israel, ad quem venisti et sub cuius confugisti alas &#x201d;.</span>
    <span class="versiculo"><sup>13</sup> Quae ait: &#x201c; Inveniam gratiam ante oculos tuos, domine mi, qui consolatus es me et locutus es ad cor ancillae tuae, quae non sum similis unius puellarum tuarum &#x201d;.</span>
    <span class="versiculo"><sup>14</sup> Dixitque ad eam Booz hora vescendi: &#x201c;Veni huc et comede panem et intinge buccellam tuam in aceto &#x201d;. Sedit itaque ad messorum latus, et porrexit ei polentam, comeditque et saturata est et tulit reliquias.</span>
    <span class="versiculo"><sup>15</sup> Atque inde surrexit, ut spicas ex more colligeret. Praecepit autem Booz pueris suis dicens: &#x201c;Etiam inter manipulos colligat, ne prohibeatis eam;</span>
    <span class="versiculo"><sup>16</sup> quin et de fasciculis spicas proicite et remanere permittite, ut colligat, et colligentem nemo corripiat &#x201d;.</span>
    <span class="versiculo"><sup>17</sup> Collegit ergo in agro usque ad vesperam; et, quae collegerat virga excutiens, invenit hordei quasi ephi mensuram (id est tres modios).</span>
    <span class="versiculo"><sup>18</sup> Quos portans reversa est in civitatem et ostendit socrui suae, quae collegerat; insuper protulit et dedit ei de reliquiis cibi sui, quo saturata fuerat.</span>
    <span class="versiculo"><sup>19</sup> Dixitque ei socrus: &#x201c; Ubi hodie collegisti et ubi fecisti opus? Sit benedictus, qui misertus est tui! &#x201d;. Indicavitque ei apud quem esset operata et dixit: &#x201c; Nomen viri est Booz &#x201d;.</span>
    <span class="versiculo"><sup>20</sup> Cui respondit Noemi: &#x201c; Benedictus sit a Domino, quia non subtraxit gratiam suam nec vivis nec mortuis! &#x201d;. Rursumque ait: &#x201c; Propinquus noster est homo ex eis, qui pro nobis ius redemptionis habent &#x201d;.</span>
    <span class="versiculo"><sup>21</sup> Et Ruth: &#x201c; Hoc quoque, inquit, praecepit mihi, ut tamdiu messoribus eius iungerer, donec omnes segetes meterentur &#x201d;.</span>
    <span class="versiculo"><sup>22</sup> Cui dixit socrus: &#x201c; Melius est, filia mea, ut cum puellis eius exeas ad metendum, ne in alieno agro quispiam tibi molestus sit &#x201d;.</span>
    <span class="versiculo"><sup>23</sup> Iuncta est itaque puellis Booz usque ad finem messis hordei et tritici; et mansit cum socru sua.</span>
</div>
