<div>
	<span class="capitulo">4</span>
	<span class="versiculo"><sup>1</sup> Ascendit ergo Booz ad portam et sedit ibi. Cumque vidisset propinquum praeterire, de quo locutus erat, dixit ad eum: &#x201c; Declina paulisper et sede hic &#x201d;, vocans eum nomine suo. Qui divertit et sedit.</span>
	<span class="versiculo"><sup>2</sup> Tollens autem Booz decem viros de senioribus civitatis dixit ad eos: &#x201c; Sedete hic &#x201d;.</span>
	<span class="versiculo"><sup>3</sup> Quibus sedentibus, locutus est ad propinquum: &#x201c; Partem agri fratris nostri Elimelech vendit Noemi, quae reversa est de regione Moabitide.</span>
	<span class="versiculo"><sup>4</sup> Quod audire te volui et tibi dicere: Coram cunctis sedentibus et maioribus natu de populo meo, si vis possidere iure propinquitatis, eme et posside; sin autem tibi displicet, hoc ipsum indica mihi, ut sciam quid facere debeam. Nullus est enim propinquus, excepto te, qui prior es, et me, qui secundus sum &#x201d;. At ille respondit: &#x201c; Ego agrum emam &#x201d;.</span>
	<span class="versiculo"><sup>5</sup> Cui dixit Booz: &#x201c; Quando emeris agrum de manu Noemi, Ruth quoque Moabitidem, quae uxor defuncti fuit, debes accipere, ut suscites nomen defuncti propinqui tui in hereditate sua &#x201d;.</span>
	<span class="versiculo"><sup>6</sup> Qui respondit: &#x201c; Cedo iure propinquitatis; neque enim possessionem familiae meae delere debeo. Tu meo utere privilegio, quo me libenter carere profiteor &#x201d;.</span>
	<span class="versiculo"><sup>7</sup> Hic autem erat mos antiquitus in Israel pro redemptione et commutatione: ut esset firma concessio, solvebat homo calceamentum suum et dabat proximo suo. Hoc erat testimonium cessionis in Israel.</span>
	<span class="versiculo"><sup>8</sup> Dixit ergo propinquus ad Booz: &#x201c; Eme tibi &#x201d;. Et solvit calceamentum suum de pede suo.</span>
	<span class="versiculo"><sup>9</sup> Et Booz maioribus natu et universo populo: &#x201c; Testes, inquit, vos estis hodie quod acquisierim omnia, quae fuerunt Elimelech et Chelion et Mahalon, tradente Noemi,</span>
	<span class="versiculo"><sup>10</sup> et etiam Ruth Moabitidem uxorem Mahalon in coniugium sumpserim, ut suscitem nomen defuncti in hereditate sua, ne vocabulum eius de fratribus suis et de porta loci sui deleatur. Vos, inquam, huius rei hodie testes estis &#x201d;.</span>
	<span class="versiculo"><sup>11</sup> Respondit omnis populus, qui erat in porta, et maiores natu: &#x201c; Nos testes sumus; faciat Dominus hanc mulierem, quae ingreditur domum tuam, sicut Rachel et Liam, quae aedificaverunt ambae domum Israel.
Fortiter age in Ephratha
et fac tibi celebre nomen in Bethlehem!</span>
	<span class="versiculo"><sup>12</sup> Fiatque domus tua sicut domus Phares, quem Thamar peperit Iudae, de semine, quod dederit Dominus tibi ex hac puella! &#x201d;.</span>
	<span class="versiculo"><sup>13</sup> Tulit itaque Booz Ruth et accepit uxorem; ingressusque est ad eam, et dedit illi Dominus, ut conciperet et pareret filium.</span>
	<span class="versiculo"><sup>14</sup> Dixeruntque mulieres ad Noemi: &#x201c; Benedictus Dominus, qui non est passus, ut deficeret tibi hodie, qui redimit familiam tuam, et vocetur nomen eius in Israel</span>
	<span class="versiculo"><sup>15</sup> et consoletur animam tuam et enutriat senectutem; de nuru enim tua natus est, quae te diligit et multo tibi est melior quam septem filii &#x201d;.</span>
	<span class="versiculo"><sup>16</sup> Susceptumque Noemi puerum posuit in sinu suo et gerulae officio fungebatur.</span>
	<span class="versiculo"><sup>17</sup> Vicinae autem mulieres congratulantes ei et dicentes: &#x201c; Natus est filius Noemi! &#x201d;, vocaverunt nomen eius Obed. Hic est pater Isai patris David.</span>
	<span class="versiculo"><sup>18</sup> Hae sunt generationes Phares: Phares genuit Esrom,</span>
	<span class="versiculo"><sup>19</sup> Esrom genuit Aram, Aram genuit Aminadab,</span>
	<span class="versiculo"><sup>20</sup> Aminadab genuit Naasson, Naasson genuit Salmon,</span>
	<span class="versiculo"><sup>21</sup> Salmon genuit Booz, Booz genuit Obed,</span>
	<span class="versiculo"><sup>22</sup> Obed genuit Iesse, Iesse genuit David.</span>
</div>
