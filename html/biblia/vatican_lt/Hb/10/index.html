<div>
	<span class="capitulo">10</span>
	<span class="versiculo"><sup>1</sup> Umbram enim habens lex bonorum futurorum, non ip sam imaginem rerum, per singulos annos iisdem ipsis hostiis, quas offerunt indesinenter, numquam potest accedentes perfectos facere.</span>
	<span class="versiculo"><sup>2</sup> Alioquin nonne cessassent offerri, ideo quod nullam haberent ultra conscientiam peccatorum cultores semel mundati?</span>
	<span class="versiculo"><sup>3</sup> Sed in ipsis commemoratio peccatorum per singulos annos fit.</span>
	<span class="versiculo"><sup>4</sup> Impossibile enim est sanguinem taurorum et hircorum auferre peccata.</span>
	<span class="versiculo"><sup>5</sup> Ideo ingrediens mundum dicit:
&#x201c; Hostiam et oblationem noluisti,
corpus autem aptasti mihi;</span>
	<span class="versiculo"><sup>6</sup> holocautomata et sacrificia pro peccato
non tibi placuerunt.</span>
	<span class="versiculo"><sup>7</sup> Tunc dixi: Ecce venio,
in capitulo libri scriptum est de me,
ut faciam, Deus, voluntatem tuam &#x201d;.</span>
	<span class="versiculo"><sup>8</sup> Superius dicens: &#x201c; Hostias et oblationes et holocautomata et sacrificia pro peccato noluisti, nec placuerunt tibi &#x201d;, quae secundum legem offeruntur,</span>
	<span class="versiculo"><sup>9</sup> tunc dixit: &#x201c; Ecce venio, ut faciam voluntatem tuam &#x201d;. Aufert primum, ut secundum statuat;</span>
	<span class="versiculo"><sup>10</sup> in qua voluntate sanctificati sumus per oblationem corporis Christi Iesu in semel.</span>
	<span class="versiculo"><sup>11</sup> Et omnis quidem sacerdos stat cotidie ministrans et easdem saepe offerens hostias, quae numquam possunt auferre peccata.</span>
	<span class="versiculo"><sup>12</sup> Hic autem, una pro peccatis oblata hostia, in sempiternum consedit in dextera Dei,</span>
	<span class="versiculo"><sup>13</sup> de cetero exspectans, donec ponantur inimici eius scabellum pedum eius;</span>
	<span class="versiculo"><sup>14</sup> una enim oblatione consummavit in sempiternum eos, qui sanctificantur.</span>
	<span class="versiculo"><sup>15</sup> Testificatur autem nobis et Spiritus Sanctus; postquam enim dixit:</span>
	<span class="versiculo"><sup>16</sup> &#x201c; Hoc est testamentum, quod testabor ad illos post dies illos, dicit Dominus, dando leges meas in cordibus eorum, et in mente eorum superscribam eas;</span>
	<span class="versiculo"><sup>17</sup> et peccatorum eorum et iniquitatum eorum iam non recordabor amplius &#x201d;.</span>
	<span class="versiculo"><sup>18</sup> Ubi autem horum remissio, iam non oblatio pro peccato.</span>
	<span class="versiculo"><sup>19</sup> Habentes itaque, fratres, fiduciam in introitum Sanctorum in sanguine Iesu,</span>
	<span class="versiculo"><sup>20</sup> quam initiavit nobis viam novam et viventem per velamen, id est carnem suam,</span>
	<span class="versiculo"><sup>21</sup> et sacerdotem magnum super domum Dei,</span>
	<span class="versiculo"><sup>22</sup> accedamus cum vero corde in plenitudine fidei, aspersi corda a conscientia mala et abluti corpus aqua munda;</span>
	<span class="versiculo"><sup>23</sup> teneamus spei confessionem indeclinabilem, fidelis enim est, qui repromisit;</span>
	<span class="versiculo"><sup>24</sup> et consideremus invicem in provocationem caritatis et bonorum operum,</span>
	<span class="versiculo"><sup>25</sup> non deserentes congregationem nostram, sicut est consuetudinis quibusdam, sed exhortantes, et tanto magis quanto videtis appropinquantem diem.</span>
	<span class="versiculo"><sup>26</sup> Voluntarie enim peccantibus nobis, post acceptam notitiam veritatis, iam non relinquitur pro peccatis hostia,</span>
	<span class="versiculo"><sup>27</sup> terribilis autem quaedam exspectatio iudicii, et ignis aemulatio, quae consumptura est adversarios.</span>
	<span class="versiculo"><sup>28</sup> Irritam quis faciens legem Moysis, sine ulla miseratione duobus vel tribus testibus moritur;</span>
	<span class="versiculo"><sup>29</sup> quanto deteriora putatis merebitur supplicia, qui Filium Dei conculcaverit et sanguinem testamenti communem duxerit, in quo sanctificatus est, et Spiritui gratiae contumeliam fecerit?</span>
	<span class="versiculo"><sup>30</sup> Scimus enim eum, qui dixit: &#x201c; Mihi vindicta, ego retribuam &#x201d;; et iterum: &#x201c; Iudicabit Dominus populum suum &#x201d;.</span>
	<span class="versiculo"><sup>31</sup> Horrendum est incidere in manus Dei viventis.</span>
	<span class="versiculo"><sup>32</sup> Rememoramini autem pristinos dies, in quibus illuminati magnum certamen sustinuistis passionum,</span>
	<span class="versiculo"><sup>33</sup> in altero quidem opprobriis et tribulationibus spectaculum facti, in altero autem socii taliter conversantium effecti;</span>
	<span class="versiculo"><sup>34</sup> nam et vinctis compassi estis et rapinam bonorum vestrorum cum gaudio suscepistis, cognoscentes vos habere meliorem substantiam et manentem.</span>
	<span class="versiculo"><sup>35</sup> Nolite itaque abicere confidentiam vestram, quae magnam habet remunerationem;</span>
	<span class="versiculo"><sup>36</sup> patientia enim vobis necessaria est, ut voluntatem Dei facientes reportetis promissionem.</span>
	<span class="versiculo"><sup>37</sup> Adhuc enim modicum quantulum,
qui venturus est, veniet et non tardabit.</span>
	<span class="versiculo"><sup>38</sup> Iustus autem meus ex fide vivet;
quod si subtraxerit se,
non sibi complacet in eo anima mea.</span>
	<span class="versiculo"><sup>39</sup> Nos autem non sumus subtractionis in perditionem, sed fidei in acquisitionem animae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-hebraeos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
