<div>
    <span class="capitulo">4</span>
    <span class="versiculo"><sup>1</sup> Timeamus ergo, ne forte, relicta pollicitatione introeundi in re quiem eius, existimetur aliquis ex vobis deesse;</span>
    <span class="versiculo"><sup>2</sup> etenim et nobis evangelizatum est quemadmodum et illis, sed non profuit illis sermo auditus, non commixtis fide cum iis, qui audierant.</span>
    <span class="versiculo"><sup>3</sup> Ingredimur enim in requiem, qui credidimus, quemadmodum dixit:
&#x201c; Sicut iuravi in ira mea:
Non introibunt in requiem meam &#x201d;,
et quidem operibus ab institutione mundi factis.</span>
    <span class="versiculo"><sup>4</sup> Dixit enim quodam loco de die septima sic: &#x201c;Et requievit Deus die septima ab omnibus operibus suis &#x201d;;</span>
    <span class="versiculo"><sup>5</sup> et in isto rursum: &#x201c; Non introibunt in requiem meam &#x201d;.</span>
    <span class="versiculo"><sup>6</sup> Quoniam ergo superest quosdam introire in illam, et hi, quibus prioribus evangelizatum est, non introierunt propter inoboedientiam,</span>
    <span class="versiculo"><sup>7</sup> iterum terminat diem quendam, &#x201c; Hodie &#x201d;, in David dicendo post tantum temporis, sicut supra dictum est:
&#x201c; Hodie, si vocem eius audieritis,
nolite obdurare corda vestra &#x201d;.</span>
    <span class="versiculo"><sup>8</sup> Nam, si eis Iesus requiem praestitisset, non de alio loqueretur posthac die.</span>
    <span class="versiculo"><sup>9</sup> Itaque relinquitur sabbatismus populo Dei;</span>
    <span class="versiculo"><sup>10</sup> qui enim ingressus est in requiem eius, etiam ipse requievit ab operibus suis, sicut a suis Deus.</span>
    <span class="versiculo"><sup>11</sup> Festinemus ergo ingredi in illam requiem, ut ne in idipsum quis incidat inoboedientiae exemplum.</span>
    <span class="versiculo"><sup>12</sup> Vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus, compagum quoque et medullarum, et discretor cogitationum et intentionum cordis;</span>
    <span class="versiculo"><sup>13</sup> et non est creatura invisibilis in conspectu eius, omnia autem nuda et aperta sunt oculis eius, ad quem nobis sermo.</span>
    <span class="versiculo"><sup>14</sup> Habentes ergo pontificem magnum, qui penetravit caelos, Iesum Filium Dei, teneamus confessionem.</span>
    <span class="versiculo"><sup>15</sup> Non enim habemus pontificem, qui non possit compati infirmitatibus nostris, tentatum autem per omnia secundum similitudinem absque peccato;</span>
    <span class="versiculo"><sup>16</sup> adeamus ergo cum fiducia ad thronum gratiae, ut misericordiam consequamur et gratiam inveniamus in auxilium opportunum.</span>
</div>
