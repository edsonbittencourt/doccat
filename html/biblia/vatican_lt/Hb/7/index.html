<div>
	<span class="capitulo">7</span>
	<span class="versiculo"><sup>1</sup> Hic enim Melchisedech, rex Salem, sacerdos Dei summi, qui ob viavit Abrahae regresso a caede regum et benedixit ei,</span>
	<span class="versiculo"><sup>2</sup> cui et decimam omnium divisit Abraham, primum quidem, qui interpretatur rex iustitiae, deinde autem et rex Salem, quod est rex Pacis,</span>
	<span class="versiculo"><sup>3</sup> sine patre, sine matre, sine genealogia, neque initium dierum neque finem vitae habens, assimilatus autem Filio Dei, manet sacerdos in perpetuum.</span>
	<span class="versiculo"><sup>4</sup> Intuemini autem quantus sit hic, cui et decimam dedit de praecipuis Abraham patriarcha.</span>
	<span class="versiculo"><sup>5</sup> Et illi quidem, qui de filiis Levi sacerdotium accipiunt, mandatum habent decimas sumere a populo secundum legem, id est a fratribus suis, quamquam et ipsi exierunt de lumbis Abrahae;</span>
	<span class="versiculo"><sup>6</sup> hic autem, cuius generatio non annumeratur in eis, decimam sumpsit ab Abraham et eum, qui habebat repromissiones, benedixit.</span>
	<span class="versiculo"><sup>7</sup> Sine ulla autem contradictione, quod minus est, a meliore benedicitur.</span>
	<span class="versiculo"><sup>8</sup> Et hic quidem decimas morientes homines sumunt; ibi autem testimonium accipiens quia vivit.</span>
	<span class="versiculo"><sup>9</sup> Et, ut ita dictum sit, per Abraham et Levi, qui decimas accipit, decimatus est;</span>
	<span class="versiculo"><sup>10</sup> adhuc enim in lumbis patris erat, quando obviavit ei Melchisedech.</span>
	<span class="versiculo"><sup>11</sup> Si ergo consummatio per sacerdotium leviticum erat, populus enim sub ipso legem accepit, quid adhuc necessarium secundum ordinem Melchisedech alium surgere sacerdotem et non secundum ordinem Aaron dici?</span>
	<span class="versiculo"><sup>12</sup> Translato enim sacerdotio, necesse est, ut et legis translatio fiat.</span>
	<span class="versiculo"><sup>13</sup> De quo enim haec dicuntur, ex alia tribu est, ex qua nullus altari praesto fuit;</span>
	<span class="versiculo"><sup>14</sup> manifestum enim quod ex Iuda ortus sit Dominus noster, in quam tribum nihil de sacerdotibus Moyses locutus est.</span>
	<span class="versiculo"><sup>15</sup> Et amplius adhuc manifestum est, si secundum similitudinem Melchisedech exsurgit alius sacerdos,</span>
	<span class="versiculo"><sup>16</sup> qui non secundum legem mandati carnalis factus est sed secundum virtutem vitae insolubilis,</span>
	<span class="versiculo"><sup>17</sup> testimonium enim accipit:
&#x201c; Tu es sacerdos in aeternum secundum ordinem Melchisedech &#x201d;.</span>
	<span class="versiculo"><sup>18</sup> Reprobatio quidem fit praecedentis mandati propter infirmitatem eius et inutilitatem,</span>
	<span class="versiculo"><sup>19</sup> nihil enim ad perfectum adduxit lex; introductio vero melioris spei, per quam proximamus ad Deum.</span>
	<span class="versiculo"><sup>20</sup> Et quantum non est sine iure iurando; illi quidem sine iure iurando sacerdotes facti sunt,</span>
	<span class="versiculo"><sup>21</sup> hic autem cum iure iurando per eum, qui dicit ad illum:
&#x201c; Iuravit Dominus et non paenitebit eum: Tu es sacerdos in aeternum &#x201d;,</span>
	<span class="versiculo"><sup>22</sup> in tantum et melioris testamenti sponsor factus est Iesus.</span>
	<span class="versiculo"><sup>23</sup> Et illi quidem plures facti sunt sacerdotes, idcirco quod morte prohibebantur permanere;</span>
	<span class="versiculo"><sup>24</sup> hic autem eo quod manet in aeternum, intransgressibile habet sacerdotium;</span>
	<span class="versiculo"><sup>25</sup> unde et salvare in perpetuum potest accedentes per semetipsum ad Deum, semper vivens ad interpellandum pro eis.</span>
	<span class="versiculo"><sup>26</sup> Talis enim et decebat ut nobis esset pontifex, sanctus, innocens, impollutus, segregatus a peccatoribus et excelsior caelis factus;</span>
	<span class="versiculo"><sup>27</sup> qui non habet necessitatem cotidie, quemadmodum pontifices, prius pro suis delictis hostias offerre, deinde pro populi; hoc enim fecit semel semetipsum offerendo.</span>
	<span class="versiculo"><sup>28</sup> Lex enim homines constituit pontifices infirmitatem habentes; sermo autem iuris iurandi, quod post legem est, Filium in aeternum consummatum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-hebraeos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
