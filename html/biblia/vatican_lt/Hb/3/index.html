<div>
	<span class="capitulo">3</span>
	<span class="versiculo"><sup>1</sup> Unde, fratres sancti, vocationis caelestis participes, considerate apostolum et pontificem confessionis nostrae Iesum,</span>
	<span class="versiculo"><sup>2</sup> qui fidelis est ei, qui fecit illum, sicut et Moyses in tota domo illius.</span>
	<span class="versiculo"><sup>3</sup> Amplioris enim gloriae iste prae Moyse dignus est habitus, quanto ampliorem honorem habet quam domus, qui fabricavit illam.</span>
	<span class="versiculo"><sup>4</sup> Omnis namque domus fabricatur ab aliquo; qui autem omnia fabricavit, Deus est.</span>
	<span class="versiculo"><sup>5</sup> Et Moyses quidem fidelis erat in tota domo eius tamquam famulus in testimonium eorum, quae dicenda erant,</span>
	<span class="versiculo"><sup>6</sup> Christus vero tamquam Filius super domum illius; cuius domus sumus nos, si fiduciam et gloriationem spei retineamus.</span>
	<span class="versiculo"><sup>7</sup> Quapropter, sicut dicit Spiritus Sanctus:
&#x201c; Hodie, si vocem eius audieritis,</span>
	<span class="versiculo"><sup>8</sup> nolite obdurare corda vestra sicut in exacerbatione,
secundum diem tentationis in deserto,</span>
	<span class="versiculo"><sup>9</sup> ubi tentaverunt me patres vestri in probatione
et viderunt opera mea</span>
	<span class="versiculo"><sup>10</sup> quadraginta annos. Propter quod infensus fui generationi huic et dixi: Semper errant corde.
Ipsi autem non cognoverunt vias meas;</span>
	<span class="versiculo"><sup>11</sup> sicut icut iuravi in ira mea:
Non introibunt in requiem meam &#x201d;.</span>
	<span class="versiculo"><sup>12</sup> Videte, fratres, ne forte sit in aliquo vestrum cor malum incredulitatis discedendi a Deo vivo,</span>
	<span class="versiculo"><sup>13</sup> sed adhortamini vosmetipsos per singulos dies, donec illud &#x201c; hodie &#x201d; vocatur, ut non obduretur quis ex vobis fallacia peccati;</span>
	<span class="versiculo"><sup>14</sup> participes enim Christi effecti sumus, si tamen initium substantiae usque ad finem firmum retineamus,</span>
	<span class="versiculo"><sup>15</sup> dum dicitur:
&#x201c; Hodie, si vocem eius audieritis,
nolite obdurare corda vestra quemadmodum in illa exacerbatione &#x201d;.</span>
	<span class="versiculo"><sup>16</sup> Qui sunt enim qui audientes exacerbaverunt? Nonne universi, qui profecti sunt ab Aegypto per Moysen?</span>
	<span class="versiculo"><sup>17</sup> Quibus autem infensus fuit quadraginta annos? Nonne illis, qui peccaverunt, quorum membra ceciderunt in deserto?</span>
	<span class="versiculo"><sup>18</sup> Quibus autem iuravit non introire in requiem ipsius, nisi illis, qui increduli fuerunt?</span>
	<span class="versiculo"><sup>19</sup> Et videmus quia non potuerunt introire propter incredulitatem.</span>
</div>
