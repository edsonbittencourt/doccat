<div>
	<span class="capitulo">8</span>
	<span class="versiculo"><sup>1</sup> Caput autem super ea, quae dicuntur: talem habemus ponti ficem, qui consedit in dextera throni Maiestatis in caelis,</span>
	<span class="versiculo"><sup>2</sup> sanctorum minister et tabernaculi veri, quod fixit Dominus, non homo.</span>
	<span class="versiculo"><sup>3</sup> Omnis enim pontifex ad offerenda munera et hostias constituitur; unde necesse erat et hunc habere aliquid, quod offerret.</span>
	<span class="versiculo"><sup>4</sup> Si ergo esset super terram, nec esset sacerdos, cum sint qui offerant secundum legem munera;</span>
	<span class="versiculo"><sup>5</sup> qui figurae et umbrae deserviunt caelestium, sicut responsum est Moysi, cum consummaturus esset tabernaculum: &#x201c; Vide enim, inquit, omnia facies secundum exemplar, quod tibi ostensum est in monte &#x201d;.</span>
	<span class="versiculo"><sup>6</sup> Nunc autem differentius sortitus est ministerium, quanto et melioris testamenti mediator est, quod in melioribus repromissionibus sancitum est.</span>
	<span class="versiculo"><sup>7</sup> Nam si illud prius culpa vacasset, non secundi locus inquireretur;</span>
	<span class="versiculo"><sup>8</sup> vituperans enim eos dicit: &#x201c; Ecce dies veniunt, dicit Dominus, et consummabo super domum Israel et super domum Iudae testamentum novum;</span>
	<span class="versiculo"><sup>9</sup> non secundum testamentum, quod feci patribus eorum in die, qua apprehendi manum illorum, ut educerem illos de terra Aegypti; quoniam ipsi non permanserunt in testamento meo, et ego neglexi eos, dicit Dominus.</span>
	<span class="versiculo"><sup>10</sup> Quia hoc est testamentum, quod testabor domui Israel post dies illos, dicit Dominus, dando leges meas in mentem eorum, et in corde eorum superscribam eas; et ero eis in Deum, et ipsi erunt mihi in populum.</span>
	<span class="versiculo"><sup>11</sup> Et non docebit unusquisque civem suum, et unusquisque fratrem suum dicens: &#x201c;Cognosce Dominum&#x201d;; quoniam omnes scient me, a minore usque ad maiorem eorum,</span>
	<span class="versiculo"><sup>12</sup> quia propitius ero iniquitatibus eorum et peccatorum illorum iam non memorabor &#x201d;.</span>
	<span class="versiculo"><sup>13</sup> Dicendo &#x201c; novum &#x201d; veteravit prius; quod autem antiquatur et senescit, prope interitum est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-hebraeos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
