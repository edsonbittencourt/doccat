<div>
	<span class="capitulo">11</span>
	<span class="versiculo"><sup>1</sup> Est autem fides sperando rum substantia, rerum argu mentum non apparentium.</span>
	<span class="versiculo"><sup>2</sup> In hac enim testimonium consecuti sunt seniores.</span>
	<span class="versiculo"><sup>3</sup> Fide intellegimus aptata esse saecula verbo Dei, ut ex invisibilibus visibilia facta sint.</span>
	<span class="versiculo"><sup>4</sup> Fide ampliorem hostiam Abel quam Cain obtulit Deo, per quam testimonium consecutus est esse iustus, testimonium perhibente muneribus eius Deo; et per illam defunctus adhuc loquitur.</span>
	<span class="versiculo"><sup>5</sup> Fide Henoch translatus est, ne videret mortem, et non inveniebatur, quia transtulit illum Deus; ante translationem enim testimonium accepit placuisse Deo.</span>
	<span class="versiculo"><sup>6</sup> Sine fide autem impossibile placere; credere enim oportet accedentem ad Deum quia est et inquirentibus se remunerator fit.</span>
	<span class="versiculo"><sup>7</sup> Fide Noe, responso accepto de his, quae adhuc non videbantur, reveritus aptavit arcam in salutem domus suae; per quam damnavit mundum, et iustitiae, quae secundum fidem est, heres est institutus.</span>
	<span class="versiculo"><sup>8</sup> Fide vocatus Abraham oboedivit in locum exire, quem accepturus erat in hereditatem; et exivit nesciens quo iret.</span>
	<span class="versiculo"><sup>9</sup> Fide peregrinatus est in terra promissionis tamquam in aliena, in casulis habitando cum Isaac et Iacob, coheredibus promissionis eiusdem;</span>
	<span class="versiculo"><sup>10</sup> exspectabat enim fundamenta habentem civitatem, cuius artifex et conditor Deus.</span>
	<span class="versiculo"><sup>11</sup> Fide &#x2014; et ipsa Sara sterilis &#x2014; virtutem in conceptionem seminis accepit etiam praeter tempus aetatis, quoniam fidelem credidit esse, qui promiserat;</span>
	<span class="versiculo"><sup>12</sup> propter quod et ab uno orti sunt, et hoc emortuo, tamquam sidera caeli in multitudine, et sicut arena, quae est ad oram maris, innumerabilis.</span>
	<span class="versiculo"><sup>13</sup> Iuxta fidem defuncti sunt omnes isti, non acceptis promissionibus, sed a longe eas aspicientes et salutantes, et confitentes quia peregrini et hospites sunt supra terram;</span>
	<span class="versiculo"><sup>14</sup> qui enim haec dicunt, significant se patriam inquirere.</span>
	<span class="versiculo"><sup>15</sup> Et si quidem illius meminissent, de qua exierant, habebant utique tempus revertendi;</span>
	<span class="versiculo"><sup>16</sup> nunc autem meliorem appetunt, id est caelestem. Ideo non confunditur Deus vocari Deus eorum, paravit enim illis civitatem.</span>
	<span class="versiculo"><sup>17</sup> Fide obtulit Abraham Isaac, cum tentaretur; et unigenitum offerebat ille, qui susceperat promissiones,</span>
	<span class="versiculo"><sup>18</sup> ad quem dictum erat: &#x201c; In Isaac vocabitur tibi semen &#x201d;,</span>
	<span class="versiculo"><sup>19</sup> arbitratus quia et a mortuis suscitare potens est Deus; unde eum et in parabola reportavit.</span>
	<span class="versiculo"><sup>20</sup> Fide et de futuris benedixit Isaac Iacob et Esau.</span>
	<span class="versiculo"><sup>21</sup> Fide Iacob moriens singulis filiorum Ioseph benedixit et adoravit super fastigium virgae suae.</span>
	<span class="versiculo"><sup>22</sup> Fide Ioseph moriens de profectione filiorum Israel memoratus est et de ossibus suis mandavit.</span>
	<span class="versiculo"><sup>23</sup> Fide Moyses natus occultatus est mensibus tribus a parentibus suis, eo quod vidissent formosum infantem et non timuerunt regis edictum.</span>
	<span class="versiculo"><sup>24</sup> Fide Moyses grandis factus negavit se dici filium filiae pharaonis,</span>
	<span class="versiculo"><sup>25</sup> magis eligens affligi cum populo Dei quam temporalem peccati habere iucunditatem,</span>
	<span class="versiculo"><sup>26</sup> maiores divitias aestimans thesauris Aegypti improperium Christi; aspiciebat enim in remunerationem.</span>
	<span class="versiculo"><sup>27</sup> Fide reliquit Aegyptum non veritus animositatem regis, invisibilem enim tamquam videns sustinuit.</span>
	<span class="versiculo"><sup>28</sup> Fide celebravit Pascha et sanguinis effusionem, ne, qui vastabat primogenita, tangeret ea.</span>
	<span class="versiculo"><sup>29</sup> Fide transierunt mare Rubrum tamquam per aridam terram, quod experti Aegyptii devorati sunt.</span>
	<span class="versiculo"><sup>30</sup> Fide muri Iericho ruerunt circuiti diebus septem.</span>
	<span class="versiculo"><sup>31</sup> Fide Rahab meretrix non periit cum incredulis, quia exceperat exploratores cum pace.</span>
	<span class="versiculo"><sup>32</sup> Et quid adhuc dicam? Deficiet enim me tempus enarrantem de Gedeon, Barac, Samson, Iephte, David et Samuel atque prophetis,</span>
	<span class="versiculo"><sup>33</sup> qui per fidem devicerunt regna, operati sunt iustitiam, adepti sunt repromissiones, obturaverunt ora leonum,</span>
	<span class="versiculo"><sup>34</sup> exstinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum;</span>
	<span class="versiculo"><sup>35</sup> acceperunt mulieres de resurrectione mortuos suos; alii autem distenti sunt, non suscipientes redemptionem, ut meliorem invenirent resurrectionem;</span>
	<span class="versiculo"><sup>36</sup> alii vero ludibria et verbera experti sunt, insuper et vincula et carcerem;</span>
	<span class="versiculo"><sup>37</sup> lapidati sunt, secti sunt, in occisione gladii mortui sunt, circumierunt in melotis, in pellibus caprinis, egentes, angustiati, afflicti,</span>
	<span class="versiculo"><sup>38</sup> quibus dignus non erat mundus, in solitudinibus errantes et montibus et speluncis et in cavernis terrae.</span>
	<span class="versiculo"><sup>39</sup> Et hi omnes testimonium per fidem consecuti non reportaverunt promissionem,</span>
	<span class="versiculo"><sup>40</sup> Deo pro nobis melius aliquid providente, ut ne sine nobis consummarentur.</span>
</div>
