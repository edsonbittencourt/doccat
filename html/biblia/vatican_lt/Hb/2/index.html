<div>
	<span class="capitulo">2</span>
	<span class="versiculo"><sup>1</sup> Propterea abundantius oportet observare nos ea, quae audivi mus, ne forte praeterfluamus.</span>
	<span class="versiculo"><sup>2</sup> Si enim, qui per angelos dictus est, sermo factus est firmus, et omnis praevaricatio et inoboedientia accepit iustam mercedis retributionem,</span>
	<span class="versiculo"><sup>3</sup> quomodo nos effugiemus, si tantam neglexerimus salutem? Quae, cum initium accepisset enarrari per Dominum, ab eis, qui audierunt, in nos confirmata est,</span>
	<span class="versiculo"><sup>4</sup> contestante Deo signis et portentis et variis virtutibus et Spiritus Sancti distributionibus secundum suam voluntatem.</span>
	<span class="versiculo"><sup>5</sup> Non enim angelis subiecit orbem terrae futurum, de quo loquimur.</span>
	<span class="versiculo"><sup>6</sup> Testatus est autem in quodam loco quis dicens:
&#x201c; Quid est homo, quod memor es eius,
aut filius hominis, quoniam visitas eum?</span>
	<span class="versiculo"><sup>7</sup> Minuisti eum paulo minus ab angelis,
gloria et honore coronasti eum,</span>
	<span class="versiculo"><sup>8</sup> omnia subiecisti sub pedibus eius &#x201d;.
In eo enim quod ei omnia subiecit, nihil dimisit non subiectibile ei. Nunc autem necdum videmus omnia subiecta ei;</span>
	<span class="versiculo"><sup>9</sup> eum autem, qui paulo minus ab angelis minoratus est, videmus Iesum propter passionem mortis gloria et honore coronatum, ut gratia Dei pro omnibus gustaverit mortem.</span>
	<span class="versiculo"><sup>10</sup> Decebat enim eum, propter quem omnia et per quem omnia, qui multos filios in gloriam adduxit, ducem salutis eorum per passiones consummare.</span>
	<span class="versiculo"><sup>11</sup> Qui enim sanctificat et qui sanctificantur, ex uno omnes; propter quam causam non erubescit fratres eos vocare</span>
	<span class="versiculo"><sup>12</sup> dicens:
&#x201c; Nuntiabo nomen tuum fratribus meis,
in medio ecclesiae laudabo te&#x201d;;</span>
	<span class="versiculo"><sup>13</sup> et iterum: &#x201c; Ego ero fidens in eum &#x201d;;
et iterum: &#x201c; Ecce ego et pueri, quos mihi dedit Deus &#x201d;.</span>
	<span class="versiculo"><sup>14</sup> Quia ergo pueri communicaverunt sanguini et carni, et ipse similiter participavit iisdem, ut per mortem destrueret eum, qui habebat mortis imperium, id est Diabolum,</span>
	<span class="versiculo"><sup>15</sup> et liberaret eos, qui timore mortis per totam vitam obnoxii erant servituti.</span>
	<span class="versiculo"><sup>16</sup> Nusquam enim angelos apprehendit, sed semen Abrahae apprehendit.</span>
	<span class="versiculo"><sup>17</sup> Unde debuit per omnia fratribus similari, ut misericors fieret et fidelis pontifex in iis,
quae sunt ad Deum, ut repropitiaret delicta populi;</span>
	<span class="versiculo"><sup>18</sup> in quo enim passus est ipse tentatus, po tens est eis, qui tentantur, auxiliari.</span>
</div>
