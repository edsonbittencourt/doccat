<div>
	<span class="capitulo">12</span>
	<span class="versiculo"><sup>1</sup> Ideoque et nos tantam ha bentes circumpositam nobis nubem testium, deponentes omne pondus et circumstans nos peccatum, per patientiam curramus propositum nobis certamen,</span>
	<span class="versiculo"><sup>2</sup> aspicientes in ducem fidei et consummatorem Iesum, qui pro gaudio sibi proposito sustinuit crucem, confusione contempta, atque in dextera throni Dei sedet.</span>
	<span class="versiculo"><sup>3</sup> Recogitate enim eum, qui talem sustinuit a peccatoribus adversum semetipsum contradictionem, ut ne fatigemini animis vestris deficientes.</span>
	<span class="versiculo"><sup>4</sup> Nondum usque ad sanguinem restitistis adversus peccatum repugnantes;</span>
	<span class="versiculo"><sup>5</sup> et obliti estis exhortationis, quae vobis tamquam filiis loquitur:
&#x201c; Fili mi, noli neglegere disciplinam Domini
neque deficias, dum ab eo argueris:</span>
	<span class="versiculo"><sup>6</sup> quem enim diligit, Dominus castigat,
flagellat autem omnem filium, quem recipit &#x201d;.</span>
	<span class="versiculo"><sup>7</sup> Ad disciplinam suffertis; tamquam filios vos tractat Deus. Quis enim filius, quem non corripit pater?</span>
	<span class="versiculo"><sup>8</sup> Quod si extra disciplinam estis, cuius participes facti sunt omnes, ergo adulterini et non filii estis!</span>
	<span class="versiculo"><sup>9</sup> Deinde patres quidem carnis nostrae habebamus eruditores et reverebamur; non multo magis obtemperabimus Patri spirituum et vivemus?</span>
	<span class="versiculo"><sup>10</sup> Et illi quidem ad tempus paucorum dierum, secundum quod videbatur illis, castigabant; hic autem ad id, quod utile est ad participandam sanctitatem eius.</span>
	<span class="versiculo"><sup>11</sup> Omnis autem disciplina in praesenti quidem videtur non esse gaudii sed maeroris; postea autem fructum pacificum exercitatis per eam reddit iustitiae.</span>
	<span class="versiculo"><sup>12</sup> Propter quod remissas manus et soluta genua erigite</span>
	<span class="versiculo"><sup>13</sup> et gressus rectos facite pedibus vestris, ut, quod claudum est, non extorqueatur, magis autem sanetur.</span>
	<span class="versiculo"><sup>14</sup> Pacem sectamini cum omnibus et sanctificationem, sine qua nemo videbit Dominum,</span>
	<span class="versiculo"><sup>15</sup> providentes, ne quis desit gratiae Dei, ne qua radix amaritudinis sursum germinans perturbet, et per illam inquinentur multi;</span>
	<span class="versiculo"><sup>16</sup> ne quis fornicator aut profanus ut Esau, qui propter unam escam vendidit primogenita sua.</span>
	<span class="versiculo"><sup>17</sup> Scitis enim quoniam et postea cupiens hereditare benedictionem reprobatus est; non enim invenit paenitentiae locum, quamquam cum lacrimis inquisisset eam.</span>
	<span class="versiculo"><sup>18</sup> Non enim accessistis ad tractabilem et ardentem ignem et turbinem et caliginem et procellam</span>
	<span class="versiculo"><sup>19</sup> et tubae sonum et vocem verborum, quam qui audierunt, recusaverunt, ne ultra eis fieret verbum;</span>
	<span class="versiculo"><sup>20</sup> non enim portabant mandatum: &#x201c; Et si bestia tetigerit montem, lapidabitur&#x201d;;</span>
	<span class="versiculo"><sup>21</sup> et ita terribile erat, quod videbatur, Moyses dixit: &#x201c; Exterritus sum et tremebundus &#x201d;.</span>
	<span class="versiculo"><sup>22</sup> Sed accessistis ad Sion montem et civitatem Dei viventis, Ierusalem caelestem, et multa milia angelorum, frequentiam</span>
	<span class="versiculo"><sup>23</sup> et ecclesiam primogenitorum, qui conscripti sunt in caelis, et iudicem Deum omnium et spiritus iustorum, qui consummati sunt,</span>
	<span class="versiculo"><sup>24</sup> et testamenti novi mediatorem Iesum et sanguinem aspersionis, melius loquentem quam Abel.</span>
	<span class="versiculo"><sup>25</sup> Videte, ne recusetis loquentem; si enim illi non effugerunt recusantes eum, qui super terram loquebatur, multo magis nos, qui de caelis loquentem avertimus;</span>
	<span class="versiculo"><sup>26</sup> cuius vox movit terram tunc, modo autem pronuntiavit dicens: &#x201c; Adhuc semel ego movebo non solum terram sed et caelum &#x201d;.</span>
	<span class="versiculo"><sup>27</sup> Hoc autem &#x201c; adhuc semel &#x201d; declarat mobilium translationem tamquam factorum, ut maneant ea, quae sunt immobilia.</span>
	<span class="versiculo"><sup>28</sup> Itaque, regnum immobile suscipientes, habeamus gratiam, per quam serviamus placentes Deo cum reverentia et metu;</span>
	<span class="versiculo"><sup>29</sup> etenim Deus noster ignis consumens est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-hebraeos_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
