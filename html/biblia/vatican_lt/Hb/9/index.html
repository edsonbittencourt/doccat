<div>
    <span class="capitulo">9</span>
    <span class="versiculo"><sup>1</sup> Habuit ergo et prius praecepta cultus et Sanctum huius saeculi.</span>
    <span class="versiculo"><sup>2</sup> Tabernaculum enim praeparatum est primum, in quo inerat candelabrum et mensa et propositio panum, quod dicitur Sancta;</span>
    <span class="versiculo"><sup>3</sup> post secundum autem velamentum, tabernaculum, quod dicitur Sancta Sanctorum,</span>
    <span class="versiculo"><sup>4</sup> aureum habens turibulum et arcam testamenti circumtectam ex omni parte auro, in qua urna aurea habens manna et virga Aaron, quae fronduerat, et tabulae testamenti,</span>
    <span class="versiculo"><sup>5</sup> superque eam cherubim gloriae obumbrantia propitiatorium; de quibus non est modo dicendum per singula.</span>
    <span class="versiculo"><sup>6</sup> His vero ita praeparatis, in prius quidem tabernaculum semper intrant sacerdotes sacrorum officia consummantes;</span>
    <span class="versiculo"><sup>7</sup> in secundum autem semel in anno solus pontifex, non sine sanguine, quem offert pro suis et populi ignorantiis;</span>
    <span class="versiculo"><sup>8</sup> hoc significante Spiritu Sancto, nondum propalatam esse sanctorum viam, adhuc priore tabernaculo habente statum;</span>
    <span class="versiculo"><sup>9</sup> quae parabola est temporis instantis, iuxta quam munera et hostiae offeruntur, quae non possunt iuxta conscientiam perfectum facere servientem,</span>
    <span class="versiculo"><sup>10</sup> solummodo in cibis et in potibus et variis baptismis, quae sunt praecepta carnis usque ad tempus correctionis imposita.</span>
    <span class="versiculo"><sup>11</sup> Christus autem cum advenit pontifex futurorum bonorum, per amplius et perfectius tabernaculum, non manufactum, id est non huius creationis,</span>
    <span class="versiculo"><sup>12</sup> neque per sanguinem hircorum et vitulorum sed per proprium sanguinem introivit semel in Sancta, aeterna redemptione inventa.</span>
    <span class="versiculo"><sup>13</sup> Si enim sanguis hircorum et taurorum et cinis vitulae aspersus inquinatos sanctificat ad emundationem carnis,</span>
    <span class="versiculo"><sup>14</sup> quanto magis sanguis Christi, qui per Spiritum aeternum semetipsum obtulit immaculatum Deo, emundabit conscientiam nostram ab operibus mortuis ad serviendum Deo viventi.</span>
    <span class="versiculo"><sup>15</sup> Et ideo novi testamenti mediator est, ut, morte intercedente in redemptionem earum praevaricationum, quae erant sub priore testamento, repromissionem accipiant, qui vocati sunt aeternae hereditatis.</span>
    <span class="versiculo"><sup>16</sup> Ubi enim testamentum, mors necesse est afferatur testatoris;</span>
    <span class="versiculo"><sup>17</sup> testamentum autem in mortuis est confirmatum, nondum enim valet, dum vivit, qui testatus est.</span>
    <span class="versiculo"><sup>18</sup> Unde ne prius quidem sine sanguine dedicatum est;</span>
    <span class="versiculo"><sup>19</sup> enuntiato enim omni mandato secundum legem a Moyse universo populo, accipiens sanguinem vitulorum et hircorum cum aqua et lana coccinea et hyssopo, ipsum librum et omnem populum aspersit</span>
    <span class="versiculo"><sup>20</sup> dicens: &#x201c; Hic sanguis testamenti, quod mandavit ad vos Deus &#x201d;;</span>
    <span class="versiculo"><sup>21</sup> etiam tabernaculum et omnia vasa ministerii sanguine similiter aspersit.</span>
    <span class="versiculo"><sup>22</sup> Et omnia paene in sanguine mundantur secundum legem, et sine sanguinis effusione non fit remissio.</span>
    <span class="versiculo"><sup>23</sup> Necesse erat ergo figuras quidem caelestium his mundari, ipsa autem caelestia melioribus hostiis quam istis.</span>
    <span class="versiculo"><sup>24</sup> Non enim in manufacta Sancta Christus introivit, quae sunt similitudo verorum, sed in ipsum caelum, ut appareat nunc vultui Dei pro nobis;</span>
    <span class="versiculo"><sup>25</sup> neque ut saepe offerat semetipsum, quemadmodum pontifex intrat in Sancta per singulos annos in sanguine alieno.</span>
    <span class="versiculo"><sup>26</sup> Alioquin oportebat eum frequenter pati ab origine mundi; nunc autem semel in consummatione saeculorum ad destitutionem peccati per sacrificium sui manifestatus est.</span>
    <span class="versiculo"><sup>27</sup> Et quemadmodum statutum est hominibus semel mori, post hoc autem iudicium,</span>
    <span class="versiculo"><sup>28</sup> sic et Christus, semel oblatus ad multorum auferenda peccata, secundo sine peccato apparebit exspectantibus se in salutem.</span>
</div>
