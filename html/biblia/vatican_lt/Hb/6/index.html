<div>
	<span class="capitulo">6</span>
	<span class="versiculo"><sup>1</sup> Quapropter praetermittentes inchoationis Christi sermonem ad perfectionem feramur, non rursum iacientes fundamentum paenitentiae ab operibus mortuis et fidei ad Deum,</span>
	<span class="versiculo"><sup>2</sup> baptismatum doctrinae, impositionis quoque manuum, ac resurrectionis mortuorum et iudicii aeterni.</span>
	<span class="versiculo"><sup>3</sup> Et hoc faciemus, si quidem permiserit Deus.</span>
	<span class="versiculo"><sup>4</sup> Impossibile est enim eos, qui semel sunt illuminati, gustaverunt etiam donum caeleste et participes sunt facti Spiritus Sancti</span>
	<span class="versiculo"><sup>5</sup> et bonum gustaverunt Dei verbum virtutesque saeculi venturi</span>
	<span class="versiculo"><sup>6</sup> et prolapsi sunt, rursus renovari ad paenitentiam, rursum crucifigentes sibimetipsis Filium Dei et ostentui habentes.</span>
	<span class="versiculo"><sup>7</sup> Terra enim saepe venientem super se bibens imbrem et generans herbam opportunam illis, propter quos et colitur, accipit benedictionem a Deo;</span>
	<span class="versiculo"><sup>8</sup> proferens autem spinas ac tribulos reproba est et maledicto proxima, cuius finis in combustionem.</span>
	<span class="versiculo"><sup>9</sup> Confidimus autem de vobis, dilectissimi, meliora et viciniora saluti, tametsi ita loquimur;</span>
	<span class="versiculo"><sup>10</sup> non enim iniustus Deus, ut obliviscatur operis vestri et dilectionis, quam ostendistis nomini ipsius, qui ministrastis sanctis et ministratis.</span>
	<span class="versiculo"><sup>11</sup> Cupimus autem unumquemque vestrum eandem ostentare sollicitudinem ad expletionem spei usque in finem,</span>
	<span class="versiculo"><sup>12</sup> ut non segnes efficiamini, verum imitatores eorum, qui fide et patientia hereditant promissiones.</span>
	<span class="versiculo"><sup>13</sup> Abrahae namque promittens Deus, quoniam neminem habuit, per quem iuraret maiorem, iuravit per semetipsum</span>
	<span class="versiculo"><sup>14</sup> dicens: &#x201c; Utique benedicens benedicam te et multiplicans multiplicabo te &#x201d;;</span>
	<span class="versiculo"><sup>15</sup> et sic longanimiter ferens adeptus est repromissionem.</span>
	<span class="versiculo"><sup>16</sup> Homines enim per maiorem sui iurant, et omnis controversiae eorum finis ad confirmationem est iuramentum;</span>
	<span class="versiculo"><sup>17</sup> in quo abundantius volens Deus ostendere pollicitationis heredibus immobilitatem consilii sui, se interposuit iure iurando,</span>
	<span class="versiculo"><sup>18</sup> ut per duas res immobiles, in quibus impossibile est mentiri Deum, fortissimum solacium habeamus, qui confugimus ad tenendam propositam spem;</span>
	<span class="versiculo"><sup>19</sup> quam sicut ancoram habemus animae, tutam ac firmam et incedentem usque in interiora velaminis,</span>
	<span class="versiculo"><sup>20</sup> ubi praecursor pro nobis introivit Iesus, secundum ordinem Melchisedech pontifex factus in aeternum.</span>
</div>
