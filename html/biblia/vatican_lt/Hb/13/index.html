<div>
	<span class="capitulo">13</span>
	<span class="versiculo"><sup>1</sup> Caritas fraternitatis maneat.</span>
	<span class="versiculo"><sup>2</sup> Hospitalitatem nolite obli visci; per hanc enim quidam nescientes hospitio receperunt angelos.</span>
	<span class="versiculo"><sup>3</sup> Mementote vinctorum tamquam simul vincti, laborantium tamquam et ipsi in corpore morantes.</span>
	<span class="versiculo"><sup>4</sup> Honorabile conubium in omnibus, et torus immaculatus; fornicatores enim et adulteros iudicabit Deus.</span>
	<span class="versiculo"><sup>5</sup> Sint mores sine avaritia; contenti praesentibus. Ipse enim dixit: &#x201c; Non te deseram neque derelinquam &#x201d;,</span>
	<span class="versiculo"><sup>6</sup> ita ut confidenter dicamus:
&#x201c; Dominus mihi adiutor est, non timebo; quid faciet mihi homo? &#x201d;.</span>
	<span class="versiculo"><sup>7</sup> Mementote praepositorum vestrorum, qui vobis locuti sunt verbum Dei; quorum intuentes exitum conversationis, imitamini fidem.</span>
	<span class="versiculo"><sup>8</sup> Iesus Christus heri et hodie idem, et in saecula!</span>
	<span class="versiculo"><sup>9</sup> Doctrinis variis et peregrinis nolite abduci; optimum enim est gratia stabiliri cor, non escis, quae non profuerunt ambulantibus in eis.</span>
	<span class="versiculo"><sup>10</sup> Habemus altare, de quo edere non habent potestatem, qui tabernaculo deserviunt.</span>
	<span class="versiculo"><sup>11</sup> Quorum enim animalium infertur sanguis pro peccato in Sancta per pontificem, horum corpora cremantur extra castra.</span>
	<span class="versiculo"><sup>12</sup> Propter quod et Iesus, ut sanctificaret per suum sanguinem populum, extra portam passus est.</span>
	<span class="versiculo"><sup>13</sup> Exeamus igitur ad eum extra castra, improperium eius portantes;</span>
	<span class="versiculo"><sup>14</sup> non enim habemus hic manentem civitatem, sed futuram inquirimus.</span>
	<span class="versiculo"><sup>15</sup> Per ipsum ergo offeramus hostiam laudis semper Deo, id est fructum labiorum confitentium nomini eius.</span>
	<span class="versiculo"><sup>16</sup> Beneficientiae autem et communionis nolite oblivisci; talibus enim hostiis oblectatur Deus.</span>
	<span class="versiculo"><sup>17</sup> Oboedite praepositis vestris et subiacete eis; ipsi enim pervigilant pro animabus vestris quasi rationem reddituri, ut cum gaudio hoc faciant et non gementes; hoc enim non expedit vobis.</span>
	<span class="versiculo"><sup>18</sup> Orate pro nobis; confidimus enim quia bonam conscientiam habemus, in omnibus bene volentes conversari.</span>
	<span class="versiculo"><sup>19</sup> Amplius autem deprecor vos hoc facere, ut quo celerius restituar vobis.</span>
	<span class="versiculo"><sup>20</sup> Deus autem pacis, qui eduxit de mortuis pastorem magnum ovium in sanguine testamenti aeterni, Dominum nostrum Iesum,</span>
	<span class="versiculo"><sup>21</sup> aptet vos in omni bono, ut faciatis voluntatem eius, faciens in nobis, quod placeat coram se per Iesum Christum, cui gloria in saecula saeculorum. Amen.</span>
	<span class="versiculo"><sup>22</sup> Rogo autem vos, fratres, sufferte sermonem exhortationis; etenim perpaucis scripsi vobis.</span>
	<span class="versiculo"><sup>23</sup> Cognoscite fratrem nostrum Timotheum dimissum esse; cum quo, si celerius venerit, videbo vos.</span>
	<span class="versiculo"><sup>24</sup> Salutate omnes praepositos vestros et omnes sanctos. Salutant vos, qui de Italia sunt.</span>
	<span class="versiculo"><sup>25</sup> Gratia cum omnibus vobis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-hebraeos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
