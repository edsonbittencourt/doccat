<div>
    <span class="capitulo">1</span>
    <span class="versiculo"><sup>1</sup> Petrus apostolus Iesu Christi electis advenis dispersionis Ponti, Galatiae, Cappadociae, Asiae et Bithyniae,</span>
    <span class="versiculo"><sup>2</sup> secundum praescientiam Dei Patris, in sanctificatione Spiritus, in oboedientiam et aspersionem sanguinis Iesu Christi: gratia vobis et pax multiplicetur.</span>
    <span class="versiculo"><sup>3</sup> Benedictus Deus et Pater Domini nostri Iesu Christi, qui secundum magnam misericordiam suam regeneravit nos in spem vivam per resurrectionem Iesu Christi ex mortuis,</span>
    <span class="versiculo"><sup>4</sup> in hereditatem incorruptibilem et incontaminatam et immarcescibilem, conservatam in caelis propter vos,</span>
    <span class="versiculo"><sup>5</sup> qui in virtute Dei custodimini per fidem in salutem, paratam revelari in tempore novissimo.</span>
    <span class="versiculo"><sup>6</sup> In quo exsultatis, modicum nunc si oportet contristati in variis tentationibus,</span>
    <span class="versiculo"><sup>7</sup> ut probatio vestrae fidei multo pretiosior auro, quod perit, per ignem quidem probato, inveniatur in laudem et gloriam et honorem in revelatione Iesu Christi.</span>
    <span class="versiculo"><sup>8</sup> Quem cum non videritis, diligitis; in quem nunc non videntes, credentes autem, exsultatis laetitia inenarrabili et glorificata,</span>
    <span class="versiculo"><sup>9</sup> reportantes finem fidei vestrae salutem animarum.</span>
    <span class="versiculo"><sup>10</sup> De qua salute exquisierunt atque scrutati sunt prophetae, qui de futura in vos gratia prophetaverunt,</span>
    <span class="versiculo"><sup>11</sup> scrutantes in quod vel quale tempus significaret, qui erat in eis Spiritus Christi, praenuntians eas, quae in Christo sunt, passiones et posteriores glorias;</span>
    <span class="versiculo"><sup>12</sup> quibus revelatum est quia non sibi ipsis, vobis autem ministrabant ea, quae nunc nuntiata sunt vobis per eos, qui evangelizaverunt vos, Spiritu Sancto misso de caelo, in quae desiderant angeli prospicere.</span>
    <span class="versiculo"><sup>13</sup> Propter quod succincti lumbos mentis vestrae, sobrii, perfecte sperate in eam, quae offertur vobis, gratiam in revelatione Iesu Christi.</span>
    <span class="versiculo"><sup>14</sup> Quasi filii oboedientiae, non configurati prioribus in ignorantia vestra desideriis,</span>
    <span class="versiculo"><sup>15</sup> sed secundum eum, qui vocavit vos, sanctum, et ipsi sancti in omni conversatione sitis,</span>
    <span class="versiculo"><sup>16</sup> quoniam scriptum est: &#x201c; Sancti eritis, quia ego sanctus sum &#x201d;.</span>
    <span class="versiculo"><sup>17</sup> Et si Patrem invocatis eum, qui sine acceptione personarum iudicat secundum uniuscuiusque opus, in timore incolatus vestri tempore conversamini,</span>
    <span class="versiculo"><sup>18</sup> scientes quod non corruptibilibus argento vel auro redempti estis de vana vestra conversatione a patribus tradita,</span>
    <span class="versiculo"><sup>19</sup> sed pretioso sanguine quasi Agni incontaminati et immaculati Christi,</span>
    <span class="versiculo"><sup>20</sup> praecogniti quidem ante constitutionem mundi, manifestati autem novissimis temporibus propter vos,</span>
    <span class="versiculo"><sup>21</sup> qui per ipsum fideles estis in Deum, qui suscitavit eum a mortuis et dedit ei gloriam, ut fides vestra et spes esset in Deum.</span>
    <span class="versiculo"><sup>22</sup> Animas vestras castificantes in oboedientia veritatis ad fraternitatis amorem non fictum, ex corde invicem diligite attentius,</span>
    <span class="versiculo"><sup>23</sup> renati non ex semine corruptibili sed incorruptibili per verbum Dei vivum et permanens:</span>
    <span class="versiculo"><sup>24</sup> quia
omnis caro ut fenum,
et omnis gloria eius tamquam flos feni.
Exaruit fenum, et flos decidit;</span>
    <span class="versiculo"><sup>25</sup> verbum autem Domini manet in aeternum.
Hoc est autem verbum, quod evangelizatum est in vos.</span>
</div>
