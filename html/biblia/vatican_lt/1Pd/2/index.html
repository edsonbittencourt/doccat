<div>
	<span class="capitulo">2</span>
	<span class="versiculo"><sup>1</sup> Deponentes igitur omnem ma litiam et omnem dolum et simu lationes et invidias et omnes detractiones,</span>
	<span class="versiculo"><sup>2</sup> sicut modo geniti infantes, rationale sine dolo lac concupiscite, ut in eo crescatis in salutem,</span>
	<span class="versiculo"><sup>3</sup> si gustastis quoniam dulcis Dominus.</span>
	<span class="versiculo"><sup>4</sup> Ad quem accedentes, lapidem vivum, ab hominibus quidem reprobatum, coram Deo autem electum, pretiosum,</span>
	<span class="versiculo"><sup>5</sup> et ipsi tamquam lapides vivi aedificamini domus spiritalis in sacerdotium sanctum offerre spiritales hostias acceptabiles Deo per Iesum Christum.</span>
	<span class="versiculo"><sup>6</sup> Propter quod continet Scriptura:
&#x201c; Ecce pono in Sion lapidem angularem, electum, pretiosum;
et, qui credit in eo, non confundetur &#x201d;.</span>
	<span class="versiculo"><sup>7</sup> Vobis igitur honor credentibus; non credentibus autem
&#x201c; Lapis, quem reprobaverunt aedificantes, hic factus est in caput anguli &#x201d;</span>
	<span class="versiculo"><sup>8</sup> et &#x201c; lapis offensionis et petra scandali &#x201d;; qui offendunt verbo non credentes, in quod et positi sunt.</span>
	<span class="versiculo"><sup>9</sup> Vos autem genus electum, regale sacerdotium, gens sancta, populus in acquisitionem, ut virtutes annuntietis eius, qui de tenebris vos vocavit in admirabile lumen suum:</span>
	<span class="versiculo"><sup>10</sup> qui aliquando non populus, nunc autem populus Dei; qui non consecuti misericordiam, nunc autem misericordiam consecuti.</span>
	<span class="versiculo"><sup>11</sup> Carissimi, obsecro tamquam advenas et peregrinos abstinere vos a carnalibus desideriis, quae militant adversus animam;</span>
	<span class="versiculo"><sup>12</sup> conversationem vestram inter gentes habentes bonam, ut in eo, quod detrectant de vobis tamquam de malefactoribus, ex bonis operibus considerantes glorificent Deum in die visitationis.</span>
	<span class="versiculo"><sup>13</sup> Subiecti estote omni humanae creaturae propter Dominum: sive regi quasi praecellenti</span>
	<span class="versiculo"><sup>14</sup> sive ducibus tamquam ab eo missis ad vindictam malefactorum, laudem vero bonorum;</span>
	<span class="versiculo"><sup>15</sup> quia sic est voluntas Dei, ut benefacientes obmutescere faciatis imprudentium hominum ignorantiam,</span>
	<span class="versiculo"><sup>16</sup> quasi liberi, et non quasi velamen habentes malitiae libertatem, sed sicut servi Dei.</span>
	<span class="versiculo"><sup>17</sup> Omnes honorate, fraternitatem diligite, Deum timete, regem honorificate.</span>
	<span class="versiculo"><sup>18</sup> Servi, subditi estote in omni timore dominis, non tantum bonis et modestis sed etiam pravis.</span>
	<span class="versiculo"><sup>19</sup> Haec est enim gratia, si propter conscientiam Dei sustinet quis tristitias, patiens iniuste.</span>
	<span class="versiculo"><sup>20</sup> Quae enim gloria est, si peccantes et colaphizati sustinetis? Sed si benefacientes et patientes sustinetis, haec est gratia apud Deum.</span>
	<span class="versiculo"><sup>21</sup> In hoc enim vocati estis, quia
et Christus passus est pro vobis,
vobis relinquens exemplum,
ut sequamini vestigia eius:</span>
	<span class="versiculo"><sup>22</sup> qui peccatum non fecit,
nec inventus est dolus in ore ipsius;</span>
	<span class="versiculo"><sup>23</sup> qui cum malediceretur, non remaledicebat;
cum pateretur, non comminabatur, commendabat autem iuste iudicanti;</span>
	<span class="versiculo"><sup>24</sup> qui peccata nostra ipse pertulit
in corpore suo super lignum,
ut peccatis mortui iustitiae viveremus;
cuius livore sanati estis.</span>
	<span class="versiculo"><sup>25</sup> Eratis enim sicut oves errantes,
sed conversi estis nunc ad pastorem et episcopum animarum vestrarum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-petri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
