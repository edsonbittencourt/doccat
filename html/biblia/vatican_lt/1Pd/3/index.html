<div>
    <span class="capitulo">3</span>
    <span class="versiculo"><sup>1</sup> Similiter mulieres subditae sint suis viris, ut et si qui non cre dunt verbo, per mulierum conversationem sine verbo lucrifiant,</span>
    <span class="versiculo"><sup>2</sup> considerantes castam in timore conversationem vestram;</span>
    <span class="versiculo"><sup>3</sup> quarum sit non extrinsecus capillaturae aut circumdationis auri aut indumenti vestimentorum cultus,</span>
    <span class="versiculo"><sup>4</sup> sed qui absconditus cordis est homo, in incorruptibilitate mitis et quieti spiritus, qui est in conspectu Dei locuples.</span>
    <span class="versiculo"><sup>5</sup> Sic enim aliquando et sanctae mulieres sperantes in Deo ornabant se subiectae propriis viris,</span>
    <span class="versiculo"><sup>6</sup> sicut Sara oboediebat Abrahae dominum eum vocans: cuius estis filiae benefacientes et non timentes ullam perturbationem.</span>
    <span class="versiculo"><sup>7</sup> Viri similiter cohabitantes secundum scientiam quasi infirmiori vaso muliebri impertientes honorem, tamquam et coheredibus gratiae vitae, uti ne impediantur orationes vestrae.</span>
    <span class="versiculo"><sup>8</sup> In fine autem omnes unanimes, compatientes, fraternitatis amatores, misericordes, humiles,</span>
    <span class="versiculo"><sup>9</sup> non reddentes malum pro malo vel maledictum pro maledicto, sed e contrario benedicentes, quia in hoc vocati estis, ut benedictionem hereditate accipiatis.</span>
    <span class="versiculo"><sup>10</sup> &#x201c; Qui enim vult vitam diligere
et videre dies bonos,
coerceat linguam suam a malo,</span>
    <span class="versiculo"><sup>11</sup> et labia eius ne loquantur dolum;
declinet autem a malo et faciat bonum,
inquirat pacem et persequatur eam.</span>
    <span class="versiculo"><sup>12</sup> Quia oculi Domini super iustos,
et aures eius in preces eorum;
vultus autem Domini super facientes mala &#x201d;.</span>
    <span class="versiculo"><sup>13</sup> Et quis est qui vobis noceat, si boni aemulatores fueritis?</span>
    <span class="versiculo"><sup>14</sup> Sed et si patimini propter iustitiam, beati! Timorem autem eorum ne timueritis et non conturbemini,</span>
    <span class="versiculo"><sup>15</sup> Dominum autem Christum sanctificate in cordibus vestris, parati semper ad defensionem omni poscenti vos rationem de ea, quae in vobis est spe;</span>
    <span class="versiculo"><sup>16</sup> sed cum mansuetudine et timore, conscientiam habentes bonam, ut in quo de vobis detrectatur, confundantur, qui calumniantur vestram bonam in Christo conversationem.</span>
    <span class="versiculo"><sup>17</sup> Melius est enim benefacientes, si velit voluntas Dei, pati quam malefacientes.</span>
    <span class="versiculo"><sup>18</sup> Quia et Christus semel pro peccatis passus est, iustus pro iniustis, ut vos adduceret ad Deum, mortificatus quidem carne, vivificatus autem Spiritu:</span>
    <span class="versiculo"><sup>19</sup> in quo et his, qui in carcere erant, spiritibus adveniens praedicavit,</span>
    <span class="versiculo"><sup>20</sup> qui increduli fuerant aliquando, quando exspectabat Dei patientia in diebus Noe, cum fabricaretur arca, in qua pauci, id est octo animae, salvae factae sunt per aquam.</span>
    <span class="versiculo"><sup>21</sup> Cuius antitypum, baptisma, et vos nunc salvos facit, non carnis depositio sordium sed conscientiae bonae rogatio in Deum, per resurrectionem Iesu Christi,</span>
    <span class="versiculo"><sup>22</sup> qui est in dextera Dei, profectus in caelum, subiectis sibi angelis et potestatibus et virtutibus.</span>
</div>
