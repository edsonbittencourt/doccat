<div>
	<span class="capitulo">4</span>
	<span class="versiculo"><sup>1</sup> Christo igitur passo in carne, et vos eadem cogitatione armami ni, quia, qui passus est carne, desiit a peccato;</span>
	<span class="versiculo"><sup>2</sup> ut iam non hominum concupiscentiis sed voluntate Dei, quod reliquum est in carne vivat temporis.</span>
	<span class="versiculo"><sup>3</sup> Sufficit enim praeteritum tempus ad voluntatem gentium consummandam, vobis, qui ambulastis in luxuriis, concupiscentiis, vinolentiis, comissationibus, potationibus et illicitis idolorum cultibus.</span>
	<span class="versiculo"><sup>4</sup> In quo mirantur non concurrentibus vobis in eandem luxuriae effusionem, blasphemantes;</span>
	<span class="versiculo"><sup>5</sup> qui reddent rationem ei, qui paratus est iudicare vivos et mortuos.</span>
	<span class="versiculo"><sup>6</sup> Propter hoc enim et mortuis evangelizatum est, ut iudicentur quidem secundum homines carne, vivant autem secundum Deum Spiritu.</span>
	<span class="versiculo"><sup>7</sup> Omnium autem finis appropinquavit. Estote itaque prudentes et vigilate in orationibus.</span>
	<span class="versiculo"><sup>8</sup> Ante omnia mutuam in vosmetipsos caritatem continuam habentes, quia caritas operit multitudinem peccatorum;</span>
	<span class="versiculo"><sup>9</sup> hospitales invicem sine murmuratione;</span>
	<span class="versiculo"><sup>10</sup> unusquisque, sicut accepit donationem, in alterutrum illam administrantes, sicut boni dispensatores multiformis gratiae Dei.</span>
	<span class="versiculo"><sup>11</sup> Si quis loquitur, quasi sermones Dei; si quis ministrat, tamquam ex virtute, quam largitur Deus, ut in omnibus glorificetur Deus per Iesum Christum: cui est gloria et imperium in saecula saeculorum. Amen.</span>
	<span class="versiculo"><sup>12</sup> Carissimi, nolite mirari in fervore, qui ad tentationem vobis fit, quasi novi aliquid vobis contingat,</span>
	<span class="versiculo"><sup>13</sup> sed, quemadmodum communicatis Christi passionibus, gaudete, ut et in revelatione gloriae eius gaudeatis exsultantes.</span>
	<span class="versiculo"><sup>14</sup> Si exprobramini in nomine Christi, beati, quoniam Spiritus gloriae et Dei super vos requiescit.</span>
	<span class="versiculo"><sup>15</sup> Nemo enim vestrum patiatur quasi homicida aut fur aut maleficus aut alienorum speculator;</span>
	<span class="versiculo"><sup>16</sup> si autem ut christianus, non erubescat, glorificet autem Deum in isto nomine.</span>
	<span class="versiculo"><sup>17</sup> Quoniam tempus est, ut incipiat iudicium a domo Dei; si autem primum a nobis, qui finis eorum, qui non credunt Dei evangelio?</span>
	<span class="versiculo"><sup>18</sup> &#x201c; Et si iustus vix salvatur,
impius et peccator ubi parebit? &#x201d;.</span>
	<span class="versiculo"><sup>19</sup> Itaque et hi, qui patiuntur secundum voluntatem Dei, fideli Creatori commendent animas suas in benefacto.</span>
</div>
