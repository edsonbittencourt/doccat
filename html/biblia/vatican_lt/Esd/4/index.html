<div>
    <span class="capitulo">4</span>
    <span class="versiculo"><sup>1</sup> Audierunt autem hostes Iudae et Beniamin, quia filii captivitatis aedificarent templum Domino, Deo Israel,</span>
    <span class="versiculo"><sup>2</sup> et accedentes ad Zorobabel et ad principes familiarum dixerunt eis: &#x201c; Aedificemus vobiscum, quia ita ut vos quaerimus Deum vestrum et immolavimus victimas a diebus Asarhaddon regis Assyriae, qui adduxit nos huc &#x201d;.</span>
    <span class="versiculo"><sup>3</sup> Et dixit eis Zorobabel et Iesua et reliqui principes familiarum Israel: &#x201c; Non est vobis et nobis, ut aedificemus domum Deo nostro, sed nos ipsi soli aedificabimus Domino, Deo Israel, sicut praecepit nobis Cyrus rex Persarum &#x201d;.</span>
    <span class="versiculo"><sup>4</sup> Factum est igitur, ut populus terrae impediret manus populi Iudae et turbaret eos in aedificando.</span>
    <span class="versiculo"><sup>5</sup> Conduxerunt autem adversus eos consiliatores, ut destruerent consilium eorum omnibus diebus Cyri regis Persarum et usque ad regnum Darii regis Persarum.</span>
    <span class="versiculo"><sup>6</sup> In regno autem Asueri, in principio regni eius, scripserunt accusationem adversus habitatores Iudae et Ierusalem.</span>
    <span class="versiculo"><sup>7</sup> Et in diebus Artaxerxis scripsit Beselam, Mithridates et Tabel et reliqui, qui erant in consilio eorum, ad Artaxerxem regem Persarum; scriptura autem accusationis erat scripta litteris Syriacis et composita sermone Syro.</span>
    <span class="versiculo"><sup>8</sup> Rehum praefectus et Samsai scriba scripserunt epistulam unam de Ierusalem Artaxerxi regi huiuscemodi:</span>
    <span class="versiculo"><sup>9</sup> &#x201c; Rehum praefectus et Samsai scriba et reliqui socii eorum, iudices et duces, magistratus Persae, Erchuaei, Babylonii, Susanechaei, hoc est Elamitae,</span>
    <span class="versiculo"><sup>10</sup> et ceteri de gentibus, quas transtulit Asenaphar magnus et gloriosus et habitare fecit in civitatibus Samariae et in reliquis regionibus trans flumen in pace &#x201d;.</span>
    <span class="versiculo"><sup>11</sup> Hoc est exemplar epistulae, quam miserunt ad eum:
&#x201c; Artaxerxi regi, servi tui, viri, qui sunt trans fluvium. Igitur</span>
    <span class="versiculo"><sup>12</sup> notum sit regi quia Iudaei, qui ascenderunt a te ad nos, venerunt in Ierusalem civitatem rebellem et pessimam, quam aedificant, exstruentes muros eius, fundamenta iam componentes.</span>
    <span class="versiculo"><sup>13</sup> Nunc notum sit regi quia, si civitas illa aedificata fuerit, et muri eius instaurati, tributum et annonam et vectigal non dabunt, et ad ultimum regibus noxa erit.</span>
    <span class="versiculo"><sup>14</sup> Nos autem, memores salis, quod in palatio comedimus, et quia laesiones regis videre nefas ducimus, idcirco misimus et nuntiavimus regi,</span>
    <span class="versiculo"><sup>15</sup> ut recenseas in libris historiarum patrum tuorum, et invenies in his historiis et scies quoniam urbs illa urbs rebellis est et nocens regibus et provinciis, et seditiones concitantur in ea ex diebus antiquis; quam ob rem et civitas ipsa destructa est.</span>
    <span class="versiculo"><sup>16</sup> Nuntiamus nos regi quoniam, si civitas illa aedificata fuerit, et muri ipsius instaurati, possessionem trans fluvium non habebis &#x201d;.</span>
    <span class="versiculo"><sup>17</sup> Verbum misit rex ad Rehum praefectum et Samsai scribam et ad reliquos, qui erant in consilio eorum, qui habitabant in Samaria et in regione trans fluvium: &#x201c; Pax. Nunc igitur scriptura,</span>
    <span class="versiculo"><sup>18</sup> quam misistis ad nos, manifeste lecta est coram me.</span>
    <span class="versiculo"><sup>19</sup> Et a me praeceptum est, et recensuerunt inveneruntque quoniam civitas illa a diebus antiquis adversum reges rebellabat, et rebelliones et seditiones concitabantur in ea;</span>
    <span class="versiculo"><sup>20</sup> nam et reges fortissimi fuerunt in Ierusalem, qui et dominati sunt omni regioni, quae trans fluvium est, tributum quoque et annonam et vectigal accipiebant.</span>
    <span class="versiculo"><sup>21</sup> Nunc ergo praecipite, ut desistant isti homines, et urbs illa non aedificetur, donec forte a me iussum fuerit.</span>
    <span class="versiculo"><sup>22</sup> Videte, ne negligenter hoc impleatis, et paulatim crescat malum contra reges &#x201d;.</span>
    <span class="versiculo"><sup>23</sup> Itaque exemplum edicti Artaxerxis regis lectum est coram Rehum praefectum et Samsai scriba et consiliariis eorum; et abierunt festini in Ierusalem ad Iudaeos et prohibuerunt eos in brachio et robore.</span>
    <span class="versiculo"><sup>24</sup> Tunc intermissum est opus domus Domini in Ierusalem et non fiebat usque ad annum secundum regni Darii regis Persarum.</span>
</div>
