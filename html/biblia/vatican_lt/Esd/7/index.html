<div>
	<span class="capitulo">7</span>
	<span class="versiculo"><sup>1</sup> Post haec autem in regno Artaxerxis regis Persarum, Esdras filius Saraiae filii Azariae filii Helciae</span>
	<span class="versiculo"><sup>2</sup> filii Sellum filii Sadoc filii Achitob</span>
	<span class="versiculo"><sup>3</sup> filii Amariae filii Azariae filii Meraioth</span>
	<span class="versiculo"><sup>4</sup> filii Zaraiae filii Ozi filii Bocci</span>
	<span class="versiculo"><sup>5</sup> filii Abisue filii Phinees filii Eleazar filii Aaron summi sacerdotis,</span>
	<span class="versiculo"><sup>6</sup> ipse Esdras ascendit de Babylone et ipse scriba velox in lege Moysi, quam dedit Dominus, Deus Israel. Cumque manus Domini Dei eius esset super eum, dedit ei rex omnem petitionem eius.</span>
	<span class="versiculo"><sup>7</sup> Et ascenderunt de filiis Israel et de filiis sacerdotum et de filiis Levitarum et de cantoribus et de ianitoribus et de oblatis in Ierusalem, anno septimo Artaxerxis regis.</span>
	<span class="versiculo"><sup>8</sup> Venit in Ierusalem mense quinto, ipse est annus septimus regis.</span>
	<span class="versiculo"><sup>9</sup> In primo die mensis primi coepit ascendere de Babylone et in primo die mensis quinti venit in Ierusalem, iuxta manum Dei sui bonam super se.</span>
	<span class="versiculo"><sup>10</sup> Esdras enim applicavit cor suum, ut investigaret et impleret legem Domini et faceret et doceret in Israel praeceptum et iudicium.</span>
	<span class="versiculo"><sup>11</sup> Hoc est autem exemplar epistulae, quam dedit rex Artaxerxes Esdrae sacerdoti, scribae erudito in mandatis Domini et praeceptis eius in Israel.</span>
	<span class="versiculo"><sup>12</sup> &#x201c; Artaxerxes rex regum Esdrae sacerdoti, scribae legis Dei caeli, salutem.</span>
	<span class="versiculo"><sup>13</sup> A me decretum est, ut cuicumque placuerit in regno meo de populo Israel et de sacerdotibus eius et de Levitis ire in Ierusalem, tecum vadat.</span>
	<span class="versiculo"><sup>14</sup> A facie enim regis et septem consiliatorum eius missus es, ut visites Iudaeam et Ierusalem secundum legem Dei tui, quae est in manu tua,</span>
	<span class="versiculo"><sup>15</sup> et ut feras argentum et aurum, quod rex et consiliatores eius sponte obtulerunt Deo Israel, cuius in Ierusalem tabernaculum est.</span>
	<span class="versiculo"><sup>16</sup> Et omne argentum et aurum, quodcumque inveneris in universa provincia Babylonis simul cum oblationibus sponte oblatis a populo et a sacerdotibus pro domo Dei sui, quae est in Ierusalem,</span>
	<span class="versiculo"><sup>17</sup> igitur studiose eme de hac pecunia boves, arietes, agnos et oblationes et libamina eorum et offer ea super altare templi Dei vestri, quod est in Ierusalem.</span>
	<span class="versiculo"><sup>18</sup> Sed et, si quid tibi et fratribus tuis placuerit de reliquo argento et auro ut faciatis iuxta voluntatem Dei vestri, facite.</span>
	<span class="versiculo"><sup>19</sup> Vasa quoque, quae dantur tibi in ministerium domus Dei tui, trade in conspectu Dei in Ierusalem.</span>
	<span class="versiculo"><sup>20</sup> Sed et cetera, quibus opus fuerit in domum Dei tui, quantumcumque necesse est ut expendas, dabitur ab aerario regis.</span>
	<span class="versiculo"><sup>21</sup> Et ego Artaxerxes rex statui atque decrevi omnibus custodibus arcae publicae, qui sunt trans flumen, ut quodcumque petierit a vobis Esdras sacerdos, scriba legis Dei caeli, absque mora detis</span>
	<span class="versiculo"><sup>22</sup> usque ad argenti talenta centum et usque ad frumenti coros centum et usque ad vini batos centum et usque ad batos olei centum; sal vero absque mensura.</span>
	<span class="versiculo"><sup>23</sup> Omne, quod requirit Deus caeli, tribuatur diligenter in domo Dei caeli, ne forte irascatur contra regnum regis et filiorum eius.</span>
	<span class="versiculo"><sup>24</sup> Vobis quoque notum facimus de universis sacerdotibus et Levitis et cantoribus et ianitoribus, oblatis et ministris domus Dei huius, ut tributum et annonas et vectigal non habeatis potestatem imponendi super eos.</span>
	<span class="versiculo"><sup>25</sup> Tu autem, Esdra, secundum sapientiam Dei tui, quae est in manu tua, constitue praesides et iudices, ut iudicent omni populo, qui est trans flumen, his videlicet, qui noverunt legem Dei tui; sed et imperitos docete.</span>
	<span class="versiculo"><sup>26</sup> Et omnis, qui non fecerit legem Dei tui et legem regis diligenter, iudicium erit de eo, sive in mortem sive in exsilium sive in damnum substantiae eius vel certe in carcerem &#x201d;.</span>
	<span class="versiculo"><sup>27</sup> Benedictus Dominus, Deus patrum nostrorum, qui dedit hoc in corde regis, ut glorificaret domum Domini, quae est in Ierusalem,</span>
	<span class="versiculo"><sup>28</sup> et in me inclinavit misericordiam regis et consiliariorum eius et cunctorum principum eius potentium. Et ego confortatus manu Domini Dei mei, quae erat in me, congregavi de Israel principes, qui ascenderent mecum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_esdrae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
