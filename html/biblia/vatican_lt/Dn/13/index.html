<div>
	<span class="capitulo">13</span>
	<span class="versiculo"><sup>1</sup> Et erat vir habitans in Babylone, et nomen eius Ioachim;</span>
	<span class="versiculo"><sup>2</sup> et accepit uxorem nomine Susannam, filiam Helciae, pulchram nimis et timentem Dominum;</span>
	<span class="versiculo"><sup>3</sup> parentes enim illius, cum essent iusti, erudierunt filiam suam secundum legem Moysis.</span>
	<span class="versiculo"><sup>4</sup> Erat autem Ioachim dives valde, et erat ei pomerium vicinum domui suae; et ad ipsum confluebant Iudaei, eo quod esset honorabilior omnium.</span>
	<span class="versiculo"><sup>5</sup> Et constituti sunt de populo duo senes iudices in anno illo, de quibus locutus est Dominus quia egressa est iniquitas de Babylone a senibus iudicibus, qui videbantur regere populum.</span>
	<span class="versiculo"><sup>6</sup> Isti frequentabant domum Ioachim, et veniebant ad eos omnes, qui habebant iudicia.</span>
	<span class="versiculo"><sup>7</sup> Cum autem populus revertisset per meridiem, ingrediebatur Susanna et deambulabat in pomerio viri sui.</span>
	<span class="versiculo"><sup>8</sup> Et videbant eam duo senes cotidie ingredientem et deambulantem et facti sunt in concupiscentia eius</span>
	<span class="versiculo"><sup>9</sup> et everterunt sensum suum et declinaverunt oculos suos, ut non viderent caelum neque recordarentur iudiciorum iustorum.</span>
	<span class="versiculo"><sup>10</sup> Erant ergo ambo vulnerati amore eius nec indicaverunt sibi vicissim dolorem suum;</span>
	<span class="versiculo"><sup>11</sup> erubescebant enim indicare concupiscentiam suam, volentes concumbere cum ea.</span>
	<span class="versiculo"><sup>12</sup> Et observabant cotidie sollicitius videre eam. Dixitque alter ad alterum:</span>
	<span class="versiculo"><sup>13</sup> &#x201c; Eamus domum, quia prandi hora est &#x201d;. Et egressi recesserunt a se.</span>
	<span class="versiculo"><sup>14</sup> Cumque revertissent, venerunt in unum et, sciscitantes ab invicem causam, confessi sunt concupiscentiam suam; et tunc in commune statuerunt tempus, quando eam possent invenire solam.</span>
	<span class="versiculo"><sup>15</sup> Factum est autem, cum observarent diem aptum, ingressa est aliquando sicut heri et nudiustertius cum duabus solis puellis voluitque lavari in pomerio, aestus quippe erat.</span>
	<span class="versiculo"><sup>16</sup> Et non erat ibi quisquam, praeter duos senes absconditos et contemplantes eam.</span>
	<span class="versiculo"><sup>17</sup> Dixit ergo puellis: &#x201c; Afferte mihi oleum et smegmata et ostia pomerii claudite, ut laver &#x201d;.</span>
	<span class="versiculo"><sup>18</sup> Et fecerunt, sicut praeceperat; clauseruntque ostia pomerii et egressae sunt per posticium, ut afferrent, quae iusserat; nesciebantque senes intus esse absconditos.</span>
	<span class="versiculo"><sup>19</sup> Cum autem egressae essent puellae, surrexerunt duo senes et accurrerunt ad eam et dixerunt:</span>
	<span class="versiculo"><sup>20</sup> &#x201c; Ecce ostia pomerii clausa sunt, et nemo nos videt, et in concupiscentia tui sumus; quam ob rem assentire nobis et commiscere nobiscum.</span>
	<span class="versiculo"><sup>21</sup> Quod si nolueris, dicemus testimonium contra te, quod fuerit tecum iuvenis et ob hanc causam emiseris puellas a te &#x201d;.</span>
	<span class="versiculo"><sup>22</sup> Ingemuit Susanna et ait: &#x201c; Angustiae sunt mihi undique: si enim hoc egero, mors mihi est; si autem non egero, non effugiam manus vestras;</span>
	<span class="versiculo"><sup>23</sup> sed melius mihi est absque opere incidere in manus vestras quam peccare in conspectu Domini &#x201d;.</span>
	<span class="versiculo"><sup>24</sup> Et exclamavit voce magna Susanna; exclamaverunt autem et senes adversus eam,</span>
	<span class="versiculo"><sup>25</sup> et, cum cucurrisset unus, aperuit ostia pomerii.</span>
	<span class="versiculo"><sup>26</sup> Cum ergo audissent clamorem in pomerio famuli domus, irruerunt per posticam, ut viderent quidnam esset ei.</span>
	<span class="versiculo"><sup>27</sup> Postquam autem senes locuti sunt sermones suos, erubuerunt servi vehementer, quia numquam dictus fuerat sermo huiuscemodi de Susanna. Et factum est die crastina,</span>
	<span class="versiculo"><sup>28</sup> cum venisset populus ad virum eius Ioachim, venerunt et duo presbyteri pleni iniqua cogitatione adversum Susannam, ut interficerent eam;</span>
	<span class="versiculo"><sup>29</sup> et dixerunt coram populo: &#x201c; Mittite ad Susannam, filiam Helciae, quae est uxor Ioachim &#x201d;; et miserunt.</span>
	<span class="versiculo"><sup>30</sup> Et venit cum parentibus et filiis et universis cognatis suis.</span>
	<span class="versiculo"><sup>31</sup> Porro Susanna erat delicata nimis et pulchra specie.</span>
	<span class="versiculo"><sup>32</sup> At iniqui illi iusserunt, ut discooperiretur &#x2014; erat enim cooperta &#x2014; ut satiarentur decore eius.</span>
	<span class="versiculo"><sup>33</sup> Flebant igitur sui et omnes, qui videbant eam.</span>
	<span class="versiculo"><sup>34</sup> Consurgentes autem duo presbyteri in medio populi, posuerunt manus super caput eius;</span>
	<span class="versiculo"><sup>35</sup> quae flens suspexit ad caelum: erat enim cor eius fiduciam habens in Domino.</span>
	<span class="versiculo"><sup>36</sup> Et dixerunt presbyteri: &#x201c; Cum deambularemus in pomerio soli, ingressa est haec cum duabus puellis et clausit ostia pomerii et dimisit puellas;</span>
	<span class="versiculo"><sup>37</sup> venitque ad eam adulescens, qui erat absconditus, et concubuit cum ea.</span>
	<span class="versiculo"><sup>38</sup> Porro nos cum essemus in angulo pomerii, videntes iniquitatem cucurrimus ad eos et vidimus eos commisceri.</span>
	<span class="versiculo"><sup>39</sup> Et illum quidem non quivimus comprehendere, quia fortior nobis erat et, apertis ostiis, exilivit.</span>
	<span class="versiculo"><sup>40</sup> Hanc autem cum apprehendissemus, interrogavimus, quisnam esset adulescens, et noluit indicare nobis. Huius rei testes sumus &#x201d;.</span>
	<span class="versiculo"><sup>41</sup> Credidit eis multitudo quasi senibus populi et iudicibus, et condemnaverunt eam ad mortem.</span>
	<span class="versiculo"><sup>42</sup> Exclamavit autem voce magna Susanna et dixit: &#x201c; Deus aeterne, qui absconditorum es cognitor, qui nosti omnia antequam fiant,</span>
	<span class="versiculo"><sup>43</sup> tu scis quoniam falsum contra me tulerunt testimonium; et ecce morior, cum nihil horum fecerim, quae isti malitiose composuerunt adversum me &#x201d;.</span>
	<span class="versiculo"><sup>44</sup> Exaudivit autem Dominus vocem eius.</span>
	<span class="versiculo"><sup>45</sup> Cumque duceretur ad mortem, suscitavit Deus spiritum sanctum pueri iunioris, cuius nomen Daniel;</span>
	<span class="versiculo"><sup>46</sup> et exclamavit voce magna: &#x201c; Innocens ego sum a sanguine huius &#x201d;.</span>
	<span class="versiculo"><sup>47</sup> Et conversus omnis populus ad eum dixit: &#x201c; Quis est iste sermo, quem tu locutus es? &#x201d;.</span>
	<span class="versiculo"><sup>48</sup> Qui cum staret in medio eorum, ait: &#x201c; Sic fatui, filii Israel? Non iudicantes neque, quod verum est, cognoscentes, condemnastis filiam Israel!</span>
	<span class="versiculo"><sup>49</sup> Revertimini ad iudicium, quia falsum testimonium locuti sunt adversum eam &#x201d;.</span>
	<span class="versiculo"><sup>50</sup> Reversus est ergo omnis populus cum festinatione, et dixerunt ei senes: &#x201c; Veni et sede in medio nostrum et indica nobis, quia tibi dedit Deus honorem senectutis &#x201d;.</span>
	<span class="versiculo"><sup>51</sup> Et dixit ad eos Daniel: &#x201c; Separate illos ab invicem procul, et diiudicabo eos &#x201d;.</span>
	<span class="versiculo"><sup>52</sup> Cum ergo divisi essent alter ab altero, vocavit unum de eis et dixit ad eum: &#x201c; Inveterate dierum malorum, nunc venerunt peccata tua, quae operabaris prius,</span>
	<span class="versiculo"><sup>53</sup> iudicans iudicia iniusta, innocentes opprimens et dimittens noxios, dicente Domino: &#x201c;Innocentem et iustum non interficies&#x201d;.</span>
	<span class="versiculo"><sup>54</sup> Nunc ergo, si vidisti eam, dic sub qua arbore videris eos loquentes sibi &#x201d;. Qui ait: &#x201c; Sub schino &#x201d;.</span>
	<span class="versiculo"><sup>55</sup> Dixit autem Daniel: &#x201c; Recte mentitus es in caput tuum; ecce enim angelus Dei, accepta sententia a Deo, scindet te medium &#x201d;.</span>
	<span class="versiculo"><sup>56</sup> Et amoto eo, iussit adduci alium et dixit ei: &#x201c; Semen Chanaan et non Iudae, species decepit te, et concupiscentia subvertit cor tuum.</span>
	<span class="versiculo"><sup>57</sup> Sic faciebatis filiabus Israel, et illae timentes loquebantur vobis, sed non filia Iudae sustinuit iniquitatem vestram.</span>
	<span class="versiculo"><sup>58</sup> Nunc ergo dic mihi sub qua arbore comprehenderis eos colloquentes sibi &#x201d;.
Qui ait: &#x201c; Sub prino &#x201d;.</span>
	<span class="versiculo"><sup>59</sup> Dixit autem ei Daniel: &#x201c; Recte mentitus es et tu in caput tuum; manet enim angelus Dei, gladium habens, ut secet te medium et interficiat vos &#x201d;.</span>
	<span class="versiculo"><sup>60</sup> Exclamavit itaque omnis coetus voce magna et benedixerunt Deo, qui salvat sperantes in se.</span>
	<span class="versiculo"><sup>61</sup> Et consurrexerunt adversum duos presbyteros &#x2014; convicerat enim eos Daniel ex ore suo falsum dixisse testimonium &#x2014; feceruntque eis, sicut male egerant adversum proximum,</span>
	<span class="versiculo"><sup>62</sup> ut facerent secundum legem Moysis; et interfecerunt eos, et salvatus est sanguis innoxius in die illa.</span>
	<span class="versiculo"><sup>63</sup> Helcias autem et uxor eius laudaverunt Deum pro filia sua Susanna, cum Ioachim marito eius et cognatis omnibus, quia non esset inventa in ea res turpis.</span>
	<span class="versiculo"><sup>64</sup> Daniel autem factus est magnus in conspectu populi a die illa et deinceps.</span>
</div>
