<div>
    <span class="capitulo">2</span>
    <span class="versiculo"><sup>1</sup> In anno secundo regni Nabuchodonosor vidit Nabuchodonosor somnium, et conterritus est spiritus eius, et somnus eius fugit ab eo.</span>
    <span class="versiculo"><sup>2</sup> Praecepit autem rex, ut convocarentur harioli et magi et malefici et Chaldaei et indicarent regi somnia sua; qui cum venissent, steterunt coram rege.</span>
    <span class="versiculo"><sup>3</sup> Et dixit ad eos rex: &#x201c; Vidi somnium, et spiritus meus conterritus est, ut intellegat somnium &#x201d;.</span>
    <span class="versiculo"><sup>4</sup> Responderuntque Chaldaei regi Aramaice: &#x201c; Rex, in sempiternum vive! Dic somnium servis tuis, et interpretationem eius indicabimus &#x201d;.</span>
    <span class="versiculo"><sup>5</sup> Et respondens rex ait Chaldaeis: &#x201c; Sermo recessit a me. Nisi indicaveritis mihi somnium et coniecturam eius, in frusta concidemini, et domus vestrae in sterquilinium ponentur;</span>
    <span class="versiculo"><sup>6</sup> si autem somnium et coniecturam eius narraveritis, praemia et dona et honorem multum accipietis a me. Somnium igitur et interpretationem eius indicate mihi &#x201d;.</span>
    <span class="versiculo"><sup>7</sup> Responderunt secundo atque dixerunt: &#x201c; Rex somnium dicat servis suis, et interpretationem illius indicabimus &#x201d;.</span>
    <span class="versiculo"><sup>8</sup> Respondit rex et ait: &#x201c; Certe novi quia tempus redimitis, scientes quod recesserit a me sermo.</span>
    <span class="versiculo"><sup>9</sup> Si ergo somnium non indicaveritis mihi, una est de vobis sententia. Et verbum fallax et deceptione plenum composuistis, ut loquamini mihi, donec tempus pertranseat; somnium itaque dicite mihi, ut sciam quod interpretationem eius loquamini mihi &#x201d;.</span>
    <span class="versiculo"><sup>10</sup> Respondentes ergo Chaldaei coram rege dixerunt: &#x201c; Non est homo super terram qui sermonem regis possit indicare; quapropter neque regum quisquam magnus et potens verbum huiuscemodi sciscitatur ab omni hariolo et mago et Chaldaeo.</span>
    <span class="versiculo"><sup>11</sup> Sermo enim, quem tu quaeris, rex, gravis est, nec reperietur quisquam qui indicet illum in conspectu regis, exceptis diis, quorum non est cum hominibus conversatio &#x201d;.</span>
    <span class="versiculo"><sup>12</sup> Quo audito, rex in furore et in ira magna praecepit, ut perirent omnes sapientes Babylonis.</span>
    <span class="versiculo"><sup>13</sup> Et egressa sententia, ut sapientes interficerentur, quaerebantur Daniel et socii eius, ut perirent.</span>
    <span class="versiculo"><sup>14</sup> Tunc Daniel interrogavit cum consilio et prudentia Arioch, principem militiae regis, qui egressus fuerat ad interficiendos sapientes Babylonis;</span>
    <span class="versiculo"><sup>15</sup> respondens dixit ad Arioch, qui a rege potestatem acceperat, quam ob causam tam crudelis sententia a facie esset regis egressa. Cum ergo rem indicasset Arioch Danieli,</span>
    <span class="versiculo"><sup>16</sup> Daniel ingressus rogavit regem, ut tempus daret sibi ad solutionem indicandam regi;</span>
    <span class="versiculo"><sup>17</sup> et ingressus est domum suam Ananiaeque, Misaeli et Azariae sociis suis indicavit negotium,</span>
    <span class="versiculo"><sup>18</sup> ut quaererent misericordiam a facie Dei caeli super sacramento isto et non perirent Daniel et socii eius cum ceteris sapientibus Babylonis.</span>
    <span class="versiculo"><sup>19</sup> Tunc Danieli per visionem nocte mysterium revelatum est, et benedixit Daniel Deo caeli</span>
    <span class="versiculo"><sup>20</sup> et locutus Daniel ait:
&#x201c; Sit nomen Dei benedictum
a saeculo et usque in saeculum,
quia sapientia et fortitudo eius sunt;</span>
    <span class="versiculo"><sup>21</sup> et ipse mutat tempora et aetates,
transfert atque constituit reges,
dat sapientiam sapientibus
et scientiam intellegentibus disciplinam:</span>
    <span class="versiculo"><sup>22</sup> ipse revelat profunda et abscondita
et novit in tenebris constituta,
et lux cum eo inhabitat,</span>
    <span class="versiculo"><sup>23</sup> Tibi, Deus patrum meorum, confiteor teque laudo,
quia sapientiam et fortitudinem dedisti mihi
et nunc ostendisti mihi, quae rogavimus te,
quia sermonem regis aperuisti nobis &#x201d;.</span>
    <span class="versiculo"><sup>24</sup> Propterea Daniel, ingressus ad Arioch, quem constituerat rex, ut perderet sapientes Babylonis, sic ei locutus est: &#x201c; Sapientes Babylonis ne perdas; introduc me in conspectu regis et solutionem regi enarrabo &#x201d;.</span>
    <span class="versiculo"><sup>25</sup> Tunc Arioch festinus introduxit Danielem ad regem et dixit ei: &#x201c; Inveni hominem de filiis transmigrationis Iudae, qui solutionem regi annuntiet &#x201d;.</span>
    <span class="versiculo"><sup>26</sup> Respondit rex et dixit Danieli, cuius nomen erat Baltassar: &#x201c; Putasne vere potes mihi indicare somnium, quod vidi, et interpretationem eius?&#x201d;.</span>
    <span class="versiculo"><sup>27</sup> Et respondens Daniel coram rege ait: &#x201c; Mysterium, quod rex interrogat, sapientes, magi et harioli et haruspices non queunt indicare regi;</span>
    <span class="versiculo"><sup>28</sup> sed est Deus in caelo revelans mysteria, qui indicavit tibi, rex Nabuchodonosor, quae ventura sunt in novissimis temporibus. Somnium tuum et visiones capitis tui in cubili tuo huiuscemodi sunt:</span>
    <span class="versiculo"><sup>29</sup> Tu, rex, cogitare coepisti in strato tuo quid esset futurum post haec; et, qui revelat mysteria, ostendit tibi, quae ventura sunt.</span>
    <span class="versiculo"><sup>30</sup> Mihi quoque non in sapientia, quae est in me plus quam in cunctis viventibus, sacramentum hoc revelatum est, sed ut interpretatio regi manifesta fieret, et cogitationes mentis tuae scires.</span>
    <span class="versiculo"><sup>31</sup> Tu, rex, videbas, et ecce statua una grandis: statua illa magna et statura sublimis stabat contra te, et intuitus eius erat terribilis.</span>
    <span class="versiculo"><sup>32</sup> Huius statuae caput ex auro optimo erat, pectus autem et brachia de argento, porro venter et femora ex aere,</span>
    <span class="versiculo"><sup>33</sup> tibiae autem ferreae, pedum quaedam pars erat ferrea, quaedam autem fictilis.</span>
    <span class="versiculo"><sup>34</sup> Videbas ita, donec abscissus est lapis sine manibus et percussit statuam in pedibus eius ferreis et fictilibus et comminuit eos;</span>
    <span class="versiculo"><sup>35</sup> tunc contrita sunt pariter ferrum, testa, aes, argentum et aurum, et fuerunt quasi folliculus ex areis aestivis, et rapuit ea ventus, nullusque locus inventus est eis; lapis autem, qui percusserat statuam, factus est mons magnus et implevit universam terram.</span>
    <span class="versiculo"><sup>36</sup> Hoc est somnium; interpretationem quoque eius dicemus coram te, rex.</span>
    <span class="versiculo"><sup>37</sup> Tu rex regum es, et Deus caeli regnum et fortitudinem et imperium et gloriam dedit tibi;</span>
    <span class="versiculo"><sup>38</sup> et omnia, in quibus habitant filii hominum et bestiae agri volucresque caeli, dedit in manu tua et te dominum universorum constituit: tu es caput aureum.</span>
    <span class="versiculo"><sup>39</sup> Et post te consurget regnum aliud minus te et regnum tertium aliud aereum, quod imperabit universae terrae.</span>
    <span class="versiculo"><sup>40</sup> Et regnum quartum erit robustum velut ferrum; quomodo ferrum comminuit et domat omnia, et sicut ferrum comminuens conteret et comminuet omnia haec.</span>
    <span class="versiculo"><sup>41</sup> Porro quia vidisti pedum et digitorum partem testae figuli et partem ferream, regnum divisum erit; et robur ferri erit ei, secundum quod vidisti ferrum mixtum testae ex luto.</span>
    <span class="versiculo"><sup>42</sup> Et digitos pedum ex parte ferreos et ex parte fictiles, ex parte regnum erit solidum et ex parte contritum.</span>
    <span class="versiculo"><sup>43</sup> Quod autem vidisti ferrum mixtum testae ex luto, commiscebuntur quidem humano semine, sed non adhaerebunt sibi, sicuti ferrum misceri non potest testae.</span>
    <span class="versiculo"><sup>44</sup> In diebus autem regnorum illorum suscitabit Deus caeli regnum, quod in aeternum non dissipabitur, et regnum populo alteri non tradetur: comminuet et consumet universa regna haec, et ipsum stabit in aeternum.</span>
    <span class="versiculo"><sup>45</sup> Secundum quod vidisti quod de monte abscisus est lapis sine manibus et comminuit testam et ferrum et aes et argentum et aurum, Deus magnus ostendit regi, quae ventura sunt postea; et verum est somnium et fidelis interpretatio eius &#x201d;.</span>
    <span class="versiculo"><sup>46</sup> Tunc rex Nabuchodonosor cecidit in faciem suam et Danielem adoravit et hostias et incensum praecepit, ut sacrificarent ei.</span>
    <span class="versiculo"><sup>47</sup> Loquens ergo rex ait Danieli: &#x201c; Vere Deus vester Deus deorum est et Dominus regum et revelans mysteria, quoniam potuisti aperire sacramentum hoc &#x201d;.</span>
    <span class="versiculo"><sup>48</sup> Tunc rex Danielem in sublime extulit et munera multa et magna dedit ei et constituit eum principem super omnes provincias Babylonis et principem praefectorum super cunctos sapientes Babylonis.</span>
    <span class="versiculo"><sup>49</sup> Daniel autem postulavit a rege et constituit super opera provinciae Babylonis Sedrac, Misac et Abdenago; ipse autem Daniel erat in foribus regis.</span>
</div>
