<div>
	<span class="capitulo">6</span>
	<span class="versiculo"><sup>1</sup> Et Darius Medus successit in regnum annos natus sexaginta duos.</span>
	<span class="versiculo"><sup>2</sup> Placuit Dario et constituit super regnum satrapas centum viginti, ut essent in toto regno suo,</span>
	<span class="versiculo"><sup>3</sup> et super eos principes tres, ex quibus Daniel unus erat, ut satrapae illis redderent rationem, et rex non sustineret molestiam.</span>
	<span class="versiculo"><sup>4</sup> Igitur ille Daniel superabat omnes principes et satrapas, quia spiritus Dei amplior erat in eo. Porro rex cogitabat constituere eum super omne regnum;</span>
	<span class="versiculo"><sup>5</sup> unde principes et satrapae quaerebant, ut invenirent occasionem Danieli ex latere regni, nullamque causam et suspicionem reperire potuerunt, eo quod fidelis esset, et omnis culpa et suspicio non inveniretur in eo.</span>
	<span class="versiculo"><sup>6</sup> Dixerunt ergo viri illi: &#x201c; Non inveniemus Danieli huic aliquam occasionem, nisi forte inveniamus adversus eum in lege Dei sui &#x201d;.</span>
	<span class="versiculo"><sup>7</sup> Tunc principes et satrapae illi concurrerunt ad regem et sic locuti sunt ei: &#x201c; Darie rex, in aeternum vive!</span>
	<span class="versiculo"><sup>8</sup> Consilium inierunt cuncti principes regni, magistratus et satrapae, optimates et iudices, ut decretum regis promulget et edictum confirmet, ut omnis, qui petierit aliquam petitionem a quocumque deo et homine usque ad dies triginta, nisi a te, rex, mittatur in lacum leonum.</span>
	<span class="versiculo"><sup>9</sup> Nunc itaque, rex, confirma sententiam et signa decretum, ut non immutetur iuxta legem Medorum et Persarum, quam praevaricari non licet &#x201d;.</span>
	<span class="versiculo"><sup>10</sup> Porro rex Darius signavit edictum et decretum.</span>
	<span class="versiculo"><sup>11</sup> Daniel autem, cum comperisset decretum signatum esse, ingressus est domum suam et, fenestris apertis in cenaculo suo contra Ierusalem, tribus temporibus in die flectebat genua sua et adorabat confitebaturque coram Deo suo, sicut et ante facere consueverat.</span>
	<span class="versiculo"><sup>12</sup> Viri ergo illi accesserunt et invenerunt Danielem orantem et obsecrantem Deum suum.</span>
	<span class="versiculo"><sup>13</sup> Tunc accesserunt et locuti sunt coram rege super edicto: &#x201c; Rex, numquid non signasti decretum, ut omnis homo, qui rogaret quemquam de diis et hominibus usque ad dies triginta, nisi a te, rex, mitteretur in lacum leonum? &#x201d;. Respondens rex ait: &#x201c; Verus est sermo iuxta decretum Medorum atque Persarum, quod praevaricari non licet &#x201d;.</span>
	<span class="versiculo"><sup>14</sup> Tunc respondentes dixerunt coram rege: &#x201c; Daniel de filiis captivitatis Iudae non curavit de te, rex, et de edicto, quod constituisti, sed tribus temporibus per diem orat obsecratione sua&#x201d;.</span>
	<span class="versiculo"><sup>15</sup> Quod verbum cum audisset, rex satis contristatus est; et pro Daniele posuit cor, ut liberaret eum, et usque ad occasum solis laborabat, ut erueret illum.</span>
	<span class="versiculo"><sup>16</sup> Viri autem illi accesserunt ad regem et dixerunt ei: &#x201c; Scito, rex, quia lex Medorum est atque Persarum, ut omne decretum et edictum, quod constituit rex, non liceat immutari &#x201d;.</span>
	<span class="versiculo"><sup>17</sup> Tunc rex praecepit, et adduxerunt Danielem et miserunt eum in lacum leonum. Dixitque rex Danieli: &#x201c; Deus tuus, quem colis semper, ipse liberet te &#x201d;.</span>
	<span class="versiculo"><sup>18</sup> Allatusque est lapis unus et positus est super os laci; quem obsignavit rex anulo suo et anulo optimatum suorum, ne quid fieret contra Danielem.</span>
	<span class="versiculo"><sup>19</sup> Et abiit rex in domum suam et dormivit incenatus, cibique non sunt illati coram eo; insuper et somnus recessit ab eo.</span>
	<span class="versiculo"><sup>20</sup> Tunc rex primo diluculo consurgens festinus ad lacum leonum perrexit;</span>
	<span class="versiculo"><sup>21</sup> appropinquansque lacui Danielem voce lacrimabili inclamavit et affatus est Danielem: &#x201c; Daniel, serve Dei viventis, Deus tuus, cui tu servis semper, putasne valuit liberare te a leonibus?&#x201d;.</span>
	<span class="versiculo"><sup>22</sup> Et Daniel regi respondens ait: &#x201c; Rex, in aeternum vive!</span>
	<span class="versiculo"><sup>23</sup> Deus meus misit angelum suum et conclusit ora leonum, et non nocuerunt mihi, quia coram eo iustitia inventa est in me; sed et coram te, rex, delictum non feci &#x201d;.</span>
	<span class="versiculo"><sup>24</sup> Tunc rex vehementer gavisus est super eo et Danielem praecepit educi de lacu; eductusque est Daniel de lacu, et nulla laesio inventa est in eo, quia credidit Deo suo.</span>
	<span class="versiculo"><sup>25</sup> Dixit autem rex, et adducti sunt viri illi, qui accusaverant Danielem, et in lacum leonum missi sunt, ipsi et filii eorum et uxores eorum, et non pervenerunt usque ad pavimentum laci, donec potirentur eis leones, et omnia ossa eorum comminuerunt.</span>
	<span class="versiculo"><sup>26</sup> Tunc Darius rex scripsit universis populis, tribubus et linguis, habitantibus in universa terra: &#x201c;Pax vobis multiplicetur!</span>
	<span class="versiculo"><sup>27</sup> A me constitutum est decretum, ut in universo imperio regni mei tremescant et paveant Deum Danielis:
ipse est enim Deus vivens
et permanens in saecula,
et regnum eius non dissipabitur,
et potestas eius usque in aeternum;</span>
	<span class="versiculo"><sup>28</sup> ipse liberator atque salvator
et faciens signa et mirabilia
in caelo et in terra.
Liberavit autem Danielem
de manu leonum &#x201d;.</span>
	<span class="versiculo"><sup>29</sup> Porro Daniel prosperatus est in regno Darii et in regno Cyri Persae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_danielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
