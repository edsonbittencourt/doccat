<div>
    <span class="capitulo">7</span>
    <span class="versiculo"><sup>1</sup> Anno primo Balthasar regis Babylonis Daniel somnium vidit et visionem capitis eius in cubili suo; tunc et somnium scripsit. Caput verborum, quae locutus est.</span>
    <span class="versiculo"><sup>2</sup> Respondit Daniel et dixit: &#x201c; Videbam in visione mea nocte: et ecce quattuor venti caeli conturbabant mare Magnum,</span>
    <span class="versiculo"><sup>3</sup> et quattuor bestiae grandes ascendebant de mari diversae inter se.</span>
    <span class="versiculo"><sup>4</sup> Prima quasi leaena et alas habebat aquilae; aspiciebam, donec evulsae sunt alae eius; et sublata est de terra et super pedes quasi homo stetit, et cor hominis datum est ei.</span>
    <span class="versiculo"><sup>5</sup> Et ecce bestia alia, secunda, similis urso in parte stetit, et tres costae erant in ore eius et in dentibus eius; et sic dicebant ei: &#x201c;Surge, comede carnes plurimas&#x201d;.</span>
    <span class="versiculo"><sup>6</sup> Post hoc aspiciebam, et ecce alia quasi pardus et alas habebat avis quattuor super se, et quattuor capita erant in bestia; et potestas data est ei.</span>
    <span class="versiculo"><sup>7</sup> Post hoc aspiciebam in visione noctis, et ecce bestia quarta terribilis atque mirabilis et fortis nimis; dentes ferreos habebat magnos, comedens atque comminuens et reliqua pedibus suis conculcans; dissimilis autem erat ceteris bestiis, quas videram ante eam, et habebat cornua decem.</span>
    <span class="versiculo"><sup>8</sup> Considerabam cornua, et ecce cornu aliud parvulum ortum est de medio eorum, et tria de cornibus primis evulsa sunt a facie eius; et ecce oculi quasi oculi hominis erant in cornu isto, et os loquens ingentia.</span>
    <span class="versiculo"><sup>9</sup> Aspiciebam,
donec throni positi sunt,
et Antiquus dierum sedit.
Vestimentum eius quasi nix candidum,
et capilli capitis eius quasi lana munda;
thronus eius flammae ignis,
rotae eius ignis accensus.</span>
    <span class="versiculo"><sup>10</sup> Fluvius igneus effluebat
et egrediebatur a facie eius;
milia milium ministrabant ei,
et decies milies centena milia assistebant ei:
iudicium sedit,
et libri aperti sunt.</span>
    <span class="versiculo"><sup>11</sup> Aspiciebam tunc propter vocem sermonum grandium, quos cornu illud loquebatur; et vidi quoniam interfecta esset bestia, et perisset corpus eius, et tradita esset ad comburendum igni;</span>
    <span class="versiculo"><sup>12</sup> aliarum quoque bestiarum ablata esset potestas, et tempora vitae constituta essent eis usque ad tempus et tempus.</span>
    <span class="versiculo"><sup>13</sup> Aspiciebam ergo in visione noctis:
et ecce cum nubibus caeli
quasi Filius hominis veniebat
et usque ad Antiquum dierum pervenit,
et in conspectu eius obtulerunt eum;</span>
    <span class="versiculo"><sup>14</sup> et data sunt ei potestas et honor et regnum;
et omnes populi, tribus et linguae
ipsi servierunt:
potestas eius potestas aeterna,
quae non auferetur,
et regnum eius, quod non corrumpetur.</span>
    <span class="versiculo"><sup>15</sup> Horruit spiritus meus: ego Daniel territus sum in his, et visiones capitis mei conturbaverunt me.</span>
    <span class="versiculo"><sup>16</sup> Accessi ad unum de assistentibus et veritatem quaerebam ab eo de omnibus his; qui dixit mihi et interpretationem sermonum edocuit me:</span>
    <span class="versiculo"><sup>17</sup> &#x201c;Hae bestiae magnae quattuor, quattuor regna consurgent de terra;</span>
    <span class="versiculo"><sup>18</sup> suscipient autem regnum sancti Dei altissimi et obtinebunt regnum usque in saeculum et saeculum saeculorum&#x201d;.</span>
    <span class="versiculo"><sup>19</sup> Post hoc volui diligenter discere de bestia quarta, quae erat dissimilis valde ab omnibus his et terribilis nimis, dentes ferrei et ungues eius aerei, comedens et comminuens et reliquias pedibus suis conculcans,</span>
    <span class="versiculo"><sup>20</sup> et de cornibus decem, quae habebat in capite, et de alio, quod ortum fuerat ante, et ceciderant tria cornua, de cornu illo, quod habebat oculos et os loquens grandia et maius erat ceteris.</span>
    <span class="versiculo"><sup>21</sup> Aspiciebam, et ecce cornu illud faciebat bellum adversus sanctos et praevalebat eis,</span>
    <span class="versiculo"><sup>22</sup> donec venit Antiquus dierum et iudicium dedit sanctis Excelsi, et tempus advenit, et regnum obtinuerunt sancti.</span>
    <span class="versiculo"><sup>23</sup> Et sic ait: &#x201c;Bestia quarta regnum quartum erit in terra, quod maius erit omnibus regnis et devorabit universam terram et conculcabit et comminuet eam.</span>
    <span class="versiculo"><sup>24</sup> Porro cornua decem regni decem reges erunt; et alius consurget post eos et ipse potentior erit prioribus et tres reges humiliabit</span>
    <span class="versiculo"><sup>25</sup> et sermones contra Excelsum loquetur et sanctos Altissimi conteret et putabit quod possit mutare tempora et legem, et tradentur in manu eius usque ad tempus et tempora et dimidium temporis;</span>
    <span class="versiculo"><sup>26</sup> et iudicium sedebit, et potentiam eius auferent, ut conteratur et dispereat usque in finem;</span>
    <span class="versiculo"><sup>27</sup> regnum autem et potestas et magnitudo regnorum, quae sunt subter omne caelum, detur populo sanctorum Altissimi, cuius regnum regnum sempiternum est, et omnes reges servient ei et oboedient&#x201d; &#x201d;.</span>
    <span class="versiculo"><sup>28</sup> Hucusque finis verbi. Ego Daniel multum cogitationibus meis conturbabar, et facies mea mutata est in me; verbum autem in corde meo conservavi.</span>
</div>
