<div>
	<span class="capitulo">3</span>
	<span class="versiculo"><sup>1</sup> Nabuchodonosor rex fecit statuam auream altitudine cubitorum sexaginta, latitudine cubitorum sex; et statuit eam in campo Dura in provincia Babylonis.</span>
	<span class="versiculo"><sup>2</sup> Itaque Nabuchodonosor rex misit ad congregandos satrapas, magistratus et iudices, duces et tyrannos et praefectos omnesque principes provinciarum, ut convenirent ad dedicationem statuae, quam erexerat Nabuchodonosor rex.</span>
	<span class="versiculo"><sup>3</sup> Tunc congregati sunt satrapae, magistratus et iudices, duces et tyranni et optimates, qui erant in potestatibus constituti, et universi principes provinciarum ad dedicationem statuae, quam erexerat Nabuchodonosor rex. Stabant autem in conspectu statuae, quam posuerat Nabuchodonosor,</span>
	<span class="versiculo"><sup>4</sup> et praeco clamabat valenter: &#x201c; Vobis dicitur, populi, tribus et linguae:</span>
	<span class="versiculo"><sup>5</sup> in hora, qua audieritis sonitum tubae et fistulae et citharae, sambucae et psalterii et symphoniae et universi generis musicorum, cadentes adorate statuam auream, quam constituit Nabuchodonosor rex.</span>
	<span class="versiculo"><sup>6</sup> Si quis autem non prostratus adoraverit, eadem hora mittetur in fornacem ignis ardentis &#x201d;.</span>
	<span class="versiculo"><sup>7</sup> Post haec igitur, statim ut audierunt omnes populi sonitum tubae, fistulae et citharae, sambucae et psalterii et symphoniae et omnis generis musicorum, cadentes omnes populi tribus et linguae adoraverunt statuam auream, quam constituerat Nabuchodonosor rex.</span>
	<span class="versiculo"><sup>8</sup> Statimque et in ipso tempore accedentes viri Chaldaei accusaverunt Iudaeos</span>
	<span class="versiculo"><sup>9</sup> dixeruntque Nabuchodonosor regi: &#x201c; Rex, in aeternum vive!</span>
	<span class="versiculo"><sup>10</sup> Tu, rex, posuisti decretum, ut omnis homo, qui audierit sonitum tubae, fistulae et citharae, sambucae et psalterii et symphoniae et universi generis musicorum, prosternat se et adoret statuam auream;</span>
	<span class="versiculo"><sup>11</sup> si quis autem non procidens adoraverit, mittetur in fornacem ignis ardentis.</span>
	<span class="versiculo"><sup>12</sup> Sunt ergo viri Iudaei, quos constituisti super opera provinciae Babylonis, Sedrac, Misac et Abdenago; viri isti te, rex, non honorant: deos tuos non colunt et statuam auream, quam erexisti, non adorant &#x201d;.</span>
	<span class="versiculo"><sup>13</sup> Tunc Nabuchodonosor in furore et in ira praecepit, ut adducerentur Sedrac, Misac et Abdenago; tunc viri illi adducti sunt in conspectu regis.</span>
	<span class="versiculo"><sup>14</sup> Pronuntiansque Nabuchodonosor rex ait eis: &#x201c; Verene, Sedrac, Misac et Abdenago, deos meos non colitis et statuam auream, quam constitui, non adoratis?</span>
	<span class="versiculo"><sup>15</sup> Numquid estis nunc parati, quacumque hora audieritis sonitum tubae, fistulae, citharae, sambucae, psalterii et symphoniae omnisque generis musicorum, prosternere vos et adorare statuam, quam feci? Quod si non adoraveritis, eadem hora mittemini in fornacem ignis ardentis; et quis est deus, qui eripiat vos de manu mea? &#x201d;.</span>
	<span class="versiculo"><sup>16</sup> Respondentes Sedrac, Misac et Abdenago dixerunt regi Nabuchodonosor: &#x201c; Non oportet nos de hac re respondere tibi:</span>
	<span class="versiculo"><sup>17</sup> Si enim Deus noster, quem colimus, potest eripere nos de camino ignis ardentis, et de manu tua, rex, liberabit.</span>
	<span class="versiculo"><sup>18</sup> Quod si noluerit, notum sit tibi, rex, quia deos tuos non colimus et statuam auream, quam erexisti, non adoramus &#x201d;.</span>
	<span class="versiculo"><sup>19</sup> Tunc Nabuchodonosor repletus est furore, et aspectus faciei illius immutatus est super Sedrac, Misac et Abdenago; et respondens praecepit, ut succenderetur fornax septuplum quam succendi consueverat;</span>
	<span class="versiculo"><sup>20</sup> et viris fortissimis de exercitu suo iussit, ut ligarent Sedrac, Misac et Abdenago et mitterent eos in fornacem ignis ardentis;</span>
	<span class="versiculo"><sup>21</sup> et confestim viri illi vincti, cum bracis suis et tiaris et calceamentis et vestibus missi sunt in medium fornacis ignis ardentis;</span>
	<span class="versiculo"><sup>22</sup> itaque, quia iussio regis urgebat, et fornax succensa erat nimis, viros illos, qui miserant Sedrac, Misac et Abdenago, interfecit flamma ignis.</span>
	<span class="versiculo"><sup>23</sup> Viri autem tres, Sedrac, Misac et Abdenago, ceciderunt in medio camino ignis ardentis colligati.
(Quae sequuntur in Hebraeis voluminibus non repperi).</span>
	<span class="versiculo"><sup>24</sup> Et ambulabant in medio flammae laudantes Deum et benedicentes Domino.</span>
	<span class="versiculo"><sup>25</sup> Stans autem Azarias oravit sic aperiensque os suum in medio ignis ait:</span>
	<span class="versiculo"><sup>26</sup> &#x201c; Benedictus es, Domine, Deus patrum nostrorum,
et laudabilis et gloriosum nomen tuum in saecula,</span>
	<span class="versiculo"><sup>27</sup> quia iustus es in omnibus, quae fecisti nobis,
et universa opera tua vera, et viae tuae rectae,
et omnia iudicia tua veritas.</span>
	<span class="versiculo"><sup>28</sup> Iudicia enim vera fecisti
iuxta omnia, quae induxisti super nos
et super civitatem sanctam patrum nostrorum Ierusalem,
quia in veritate et in iudicio induxisti omnia haec
propter peccata nostra.</span>
	<span class="versiculo"><sup>29</sup> Peccavimus enim et inique egimus recedentes a te
et deliquimus in omnibus;</span>
	<span class="versiculo"><sup>30</sup> et praecepta tua non audivimus
nec observavimus
nec fecimus, sicut praeceperas nobis,
ut bene nobis esset.</span>
	<span class="versiculo"><sup>31</sup> Omnia ergo, quae induxisti super nos,
et universa, quae fecisti nobis,
vero iudicio fecisti;</span>
	<span class="versiculo"><sup>32</sup> et tradidisti nos in manibus inimicorum nostrorum
iniquorum et pessimorum praevaricatorumque
et regi iniusto et pessimo ultra omnem terram.</span>
	<span class="versiculo"><sup>33</sup> Et nunc non possumus aperire os;
confusio et opprobrium facta sunt
servis tuis et his, qui colunt te.</span>
	<span class="versiculo"><sup>34</sup> Ne, quaesumus, tradas nos in perpetuum
propter nomen tuum
et ne dissipes testamentum tuum</span>
	<span class="versiculo"><sup>35</sup> neque auferas misericordiam tuam a nobis
propter Abraham dilectum tuum
et Isaac servum tuum
et Israel sanctum tuum,</span>
	<span class="versiculo"><sup>36</sup> quibus dixisti
quod multiplicares semen eorum sicut stellas caeli
et sicut arenam, quae est in litore maris;</span>
	<span class="versiculo"><sup>37</sup> quia, Domine,
imminuti sumus plus quam omnes gentes
sumusque humiles in universa terra
hodie propter peccata nostra;</span>
	<span class="versiculo"><sup>38</sup> et non est in tempore hoc
princeps et propheta et dux
neque holocaustum neque sacrificium
neque oblatio neque incensum
neque locus primitiarum coram te,
ut possimus invenire misericordiam;</span>
	<span class="versiculo"><sup>39</sup> sed in anima contrita et spiritu humilitatis suscipiamur
sicut in holocausto arietum et taurorum</span>
	<span class="versiculo"><sup>40</sup> et sicut in milibus agnorum pinguium;
sic fiat sacrificium nostrum in conspectu tuo hodie,
et perfice subsequentes te,
quoniam non est confusio confidentibus in te.</span>
	<span class="versiculo"><sup>41</sup> Et nunc sequimur te in toto corde
et timemus te et quaerimus faciem tuam;</span>
	<span class="versiculo"><sup>42</sup> ne confundas nos,
sed fac nobiscum iuxta mansuetudinem tuam
et secundum multitudinem misericordiae tuae</span>
	<span class="versiculo"><sup>43</sup> et erue nos in mirabilibus tuis
et da gloriam nomini tuo, Domine.</span>
	<span class="versiculo"><sup>44</sup> Et confundantur omnes, qui ostendunt servis tuis mala;
confundantur absque ulla potentia,
et robur eorum conteratur.</span>
	<span class="versiculo"><sup>45</sup> Sciant quia tu es Dominus,
Deus solus et gloriosus super orbem terrarum &#x201d;.</span>
	<span class="versiculo"><sup>46</sup> Et non cessabant, qui immiserant eos, ministri regis succendere fornacem naphta et stuppa et pice et malleolis,</span>
	<span class="versiculo"><sup>47</sup> et effundebatur flamma super fornacem cubitis quadraginta novem</span>
	<span class="versiculo"><sup>48</sup> et erupit et incendit, quos repperit iuxta fornacem de Chaldaeis.</span>
	<span class="versiculo"><sup>49</sup> Angelus autem Domini descendit cum Azaria et sociis eius in fornacem et excussit flammam ignis de fornace</span>
	<span class="versiculo"><sup>50</sup> et fecit medium fornacis quasi ventum roris flantem; et non tetigit eos omnino ignis neque contristavit nec quidquam molestiae intulit.</span>
	<span class="versiculo"><sup>51</sup> Tunc hi tres, quasi ex uno ore, laudabant et glorificabant et benedicebant Deo in fornace dicentes:</span>
	<span class="versiculo"><sup>52</sup> &#x201c; Benedictus es, Domine, Deus patrum nostrorum,
et laudabilis et superexaltatus in saecula;
et benedictum nomen gloriae tuae sanctum
et superlaudabile et superexaltatum in saecula.</span>
	<span class="versiculo"><sup>53</sup> Benedictus es in templo sanctae gloriae tuae
et superlaudabilis et supergloriosus in saecula.</span>
	<span class="versiculo"><sup>54</sup> Benedictus es in throno regni tui
et superlaudabilis et superexaltatus in saecula.</span>
	<span class="versiculo"><sup>55</sup> Benedictus es, qui intueris abyssos sedens super cherubim,
et laudabilis et superexaltatus in saecula.</span>
	<span class="versiculo"><sup>56</sup> Benedictus es in firmamento caeli
et laudabilis et gloriosus in saecula.</span>
	<span class="versiculo"><sup>57</sup> Benedicite, omnia opera Domini, Domino,
laudate et superexaltate eum in saecula.</span>
	<span class="versiculo"><sup>58</sup> Benedicite, caeli, Domino,
laudate et superexaltate eum in saecula.</span>
	<span class="versiculo"><sup>59</sup> Benedicite, angeli Domini, Domino,
laudate et superexaltate eum in saecula.</span>
	<span class="versiculo"><sup>60</sup> Benedicite, aquae omnes, quae super caelos sunt, Domino,
laudate et superexaltate eum in saecula.</span>
	<span class="versiculo"><sup>61</sup> Benedicat omnis virtus Domino,
laudate et superexaltate eum in saecula.</span>
	<span class="versiculo"><sup>62</sup> Benedicite, sol et luna, Domino,
laudate et superexaltate eum in saecula.</span>
	<span class="versiculo"><sup>63</sup> Benedicite, stellae caeli, Domino,
laudate et superexaltate eum in saecula.</span>
	<span class="versiculo"><sup>64</sup> Benedicite, omnis imber et ros, Domino,
laudate et superexaltate eum in saecula.</span>
	<span class="versiculo"><sup>65</sup> Benedicite, omnes venti, Domino,
laudate et superexaltate eum in saecula.</span>
	<span class="versiculo"><sup>66</sup> Benedicite, ignis et aestus, Domino,
laudate et superexaltate eum in saecula.</span>
	<span class="versiculo"><sup>67</sup> Benedicite, frigus et aestus, Domino,
laudate et superexaltate eum in saecula.</span>
	<span class="versiculo"><sup>68</sup> Benedicite, rores et pruina, Domino,
laudate et superexaltate eum in saecula.</span>
	<span class="versiculo"><sup>69</sup> Benedicite, gelu et frigus, Domino,
laudate et superexaltate eum in saecula.</span>
	<span class="versiculo"><sup>70</sup> Benedicite, glacies et nives, Domino,
laudate et superexaltate eum in saecula.</span>
	<span class="versiculo"><sup>71</sup> Benedicite, noctes et dies, Domino,
laudate et superexaltate eum in saecula.</span>
	<span class="versiculo"><sup>72</sup> Benedicite, lux et tenebrae, Domino,
laudate et superexaltate eum in saecula.</span>
	<span class="versiculo"><sup>73</sup> Benedicite, fulgura et nubes, Domino,
laudate et superexaltate eum in saecula.</span>
	<span class="versiculo"><sup>74</sup> Benedicat terra Dominum,
laudet et superexaltet eum in saecula.</span>
	<span class="versiculo"><sup>75</sup> Benedicite, montes et colles, Domino,
laudate et superexaltate eum in saecula.</span>
	<span class="versiculo"><sup>76</sup> Benedicite, universa germinantia in terra, Domino,
laudate et superexaltate eum in saecula.</span>
	<span class="versiculo"><sup>77</sup> Benedicite, maria et flumina, Domino,
laudate et superexaltate eum in saecula.</span>
	<span class="versiculo"><sup>78</sup> Benedicite, fontes, Domino,
laudate et superexaltate eum in saecula.</span>
	<span class="versiculo"><sup>79</sup> Benedicite, cete et omnia quae moventur in aquis, Domino,
laudate et superexaltate eum in saecula.</span>
	<span class="versiculo"><sup>80</sup> Benedicite, omnes volucres caeli, Domino,
laudate et superexaltate eum in saecula.</span>
	<span class="versiculo"><sup>81</sup> Benedicite, omnes bestiae et pecora, Domino,
laudate et superexaltate eum in saecula.</span>
	<span class="versiculo"><sup>82</sup> Benedicite, filii hominum, Domino,
laudate et superexaltate eum in saecula.</span>
	<span class="versiculo"><sup>83</sup> Benedic, Israel, Domino,
laudate et superexaltate eum in saecula.</span>
	<span class="versiculo"><sup>84</sup> Benedicite, sacerdotes Domini, Domino,
laudate et superexaltate eum in saecula.</span>
	<span class="versiculo"><sup>85</sup> Benedicite, servi Domini, Domino,
laudate et superexaltate eum in saecula.</span>
	<span class="versiculo"><sup>86</sup> Benedicite, spiritus et animae iustorum, Domino,
laudate et superexaltate eum in saecula.</span>
	<span class="versiculo"><sup>87</sup> Benedicite, sancti et humiles corde, Domino,
laudate et superexaltate eum in saecula.</span>
	<span class="versiculo"><sup>88</sup> Benedicite, Anania, Azaria, Misael, Domino,
laudate et superexaltate eum in saecula;
quia eruit nos de inferno et salvos fecit de manu mortis
et liberavit nos de medio fornacis ardentis flammae
et de medio ignis eruit nos.</span>
	<span class="versiculo"><sup>89</sup> Confitemini Domino, quoniam bonus,
quoniam in saeculum misericordia eius.</span>
	<span class="versiculo"><sup>90</sup> Benedicite, omnes, qui timetis Dominum, Deo deorum;
laudate et confitemini ei, quia in saecula misericordia eius &#x201d;.
(Hucusque non habetur in Hebraeo et, quae posuimus, de Theodotionis editione translata sunt).</span>
	<span class="versiculo"><sup>91</sup> 24 Tunc Nabuchodonosor rex obstupuit et surrexit propere; respondens ait optimatibus suis: &#x201c; Nonne tres viros misimus in medium ignis compeditos?&#x201d;. Qui respondentes dixerunt regi: &#x201c; Vere, rex &#x201d;.</span>
	<span class="versiculo"><sup>92</sup> 25 Respondit et ait: &#x201c; Ecce ego video viros quattuor solutos et ambulantes in medio ignis, et nihil corruptionis in eis est, et species quarti similis filio deorum &#x201d;.</span>
	<span class="versiculo"><sup>93</sup> 26 Tunc accessit Nabuchodonosor ad ostium fornacis ignis ardentis et ait: &#x201c; Sedrac, Misac et Abdenago, servi Dei excelsi, egredimini et venite &#x201d;. Statimque egressi sunt Sedrac, Misac et Abdenago de medio ignis.</span>
	<span class="versiculo"><sup>94</sup> 27 Et congregati satrapae, magistratus et iudices et potentes regis contemplabantur viros illos, quoniam nihil potestatis habuisset ignis in corporibus eorum, et capillus capitis eorum non esset adustus, et sarabara eorum non fuissent immutata, et odor ignis non transisset per eos.</span>
	<span class="versiculo"><sup>95</sup> 28 Et erumpens Nabuchodonosor ait: &#x201c; Benedictus Deus eorum, Sedrac, Misac et Abdenago, qui misit angelum suum et eruit servos suos, qui crediderunt in eo, et verbum regis immutaverunt et tradiderunt corpora sua, ne servirent et ne adorarent omnem deum, excepto Deo suo.</span>
	<span class="versiculo"><sup>96</sup> 29 A me ergo positum est decretum, ut omnis populus, tribus et lingua quaecumque locuta fuerit blasphemiam contra Deum Sedrac, Misac et Abdenago, in frusta concidatur, et domus eius in sterquilinium fiat, eo quod non est Deus alius, qui possit ita salvare &#x201d;.</span>
	<span class="versiculo"><sup>97</sup> 30 Tunc rex promovit Sedrac, Misac et Abdenago in provincia Babylonis.</span>
	<span class="versiculo"><sup>98</sup> 31 Nabuchodonosor rex omnibus populis, gentibus et linguis, quae habitant in universa terra: &#x201c; Pax vobis multiplicetur.</span>
	<span class="versiculo"><sup>99</sup> 32 Signa et mirabilia, quae fecit apud me Deus excelsus, placuit mihi praedicare:</span>
	<span class="versiculo"><sup>100</sup> 33 Signa eius quam magna sunt,
et mirabilia eius quam fortia!
Et regnum eius regnum sempiternum,
et potestas eius in generationem et generationem &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_danielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
