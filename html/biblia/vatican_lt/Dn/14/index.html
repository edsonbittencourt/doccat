<div>
	<span class="capitulo">14</span>
	<span class="versiculo"><sup>1</sup> Et rex Astyages appositus est ad patres suos, et suscepit Cyrus Perses regnum eius.</span>
	<span class="versiculo"><sup>2</sup> Erat autem Daniel conviva regis et honoratus super omnes amicos eius.</span>
	<span class="versiculo"><sup>3</sup> Erat quoque idolum nomine Bel apud Babylonios, ct impendebantur in eo per dies singulos similae artabae duodecim et oves quadraginta vinique metretae sex.</span>
	<span class="versiculo"><sup>4</sup> Rex quoque colebat eum et ibat per singulos dies adorare eum; porro Daniel adorabat Deum suum. Dixitque ei rex: &#x201c; Quare non adoras Bel? &#x201d;.</span>
	<span class="versiculo"><sup>5</sup> Qui respondens ait ei: &#x201c; Quia non colo idola manufacta sed viventem Deum, qui creavit caelum et terram et habet potestatem omnis carnis &#x201d;.</span>
	<span class="versiculo"><sup>6</sup> Et dixit ad eum rex: &#x201c;Non tibi videtur esse Bel vivens deus? An non vides, quanta comedat et bibat cotidie? &#x201d;.</span>
	<span class="versiculo"><sup>7</sup> Et ait Daniel arridens: &#x201c; Ne erres, rex; iste enim intrinsecus luteus est et forinsecus aereus, neque comedit neque bibit aliquando &#x201d;.</span>
	<span class="versiculo"><sup>8</sup> Et iratus rex vocavit sacerdotes eius et ait eis: &#x201c; Nisi dixeritis mihi, quis est qui comedat impensas has, moriemini;</span>
	<span class="versiculo"><sup>9</sup> si autem ostenderitis quoniam Bel comedat haec, morietur Daniel, quia blasphemavit in Bel &#x201d;. Et dixit Daniel regi: &#x201c; Fiat iuxta verbum tuum &#x201d;.</span>
	<span class="versiculo"><sup>10</sup> Erant autem sacerdotes Bel septuaginta, exceptis uxoribus et parvulis et filiis. Et venit rex cum Daniele in templum Belis.</span>
	<span class="versiculo"><sup>11</sup> Et dixerunt sacerdotes Belis: &#x201c; Ecce nos egredimur foras; et tu, rex, affer escas et vinum miscens pone et claude ostium et signa anulo tuo;</span>
	<span class="versiculo"><sup>12</sup> et, cum ingressus fueris mane, nisi inveneris omnia comesta a Bel, morte moriemur, vel Daniel, qui mentitus est adversum nos &#x201d;.</span>
	<span class="versiculo"><sup>13</sup> Contemnebant autem, quia fecerant sub mensa absconditum introitum et per illum ingrediebantur semper et devorabant ea.</span>
	<span class="versiculo"><sup>14</sup> Factum est igitur, postquam egressi sunt illi, et rex posuit cibos ante Bel; et praecepit Daniel pueris suis, et attulerunt cinerem et cribraverunt per totum templum coram rege solo et egressi clauserunt ostium et signantes anulo regis abierunt.</span>
	<span class="versiculo"><sup>15</sup> Sacerdotes autem ingressi sunt nocte iuxta consuetudinem suam et uxores et filii eorum et comederunt omnia et biberunt.</span>
	<span class="versiculo"><sup>16</sup> Surrexit autem rex primo diluculo, et Daniel cum eo;</span>
	<span class="versiculo"><sup>17</sup> et ait rex: &#x201c; Salvane sunt signa, Daniel? &#x201d;. Qui respondit: &#x201c; Salva, rex &#x201d;.</span>
	<span class="versiculo"><sup>18</sup> Statimque cum aperuisset ostium, intuitus rex mensam, exclamavit voce magna: &#x201c; Magnus es, Bel, et non est apud te dolus quisquam &#x201d;.</span>
	<span class="versiculo"><sup>19</sup> Et risit Daniel et tenuit regem, ne ingrederetur intro, et dixit: &#x201c; Ecce pavimentum; animadverte, cuius vestigia sunt haec &#x201d;.</span>
	<span class="versiculo"><sup>20</sup> Et dixit rex: &#x201c; Video vestigia virorum et mulierum et infantium &#x201d;. Et iratus est rex.</span>
	<span class="versiculo"><sup>21</sup> Tunc apprehendit sacerdotes et uxores et filios eorum, et ostenderunt ei abscondita ostiola, per quae ingrediebantur et consumebant, quae erant super mensam.</span>
	<span class="versiculo"><sup>22</sup> Occidit ergo illos rex et tradidit Bel in potestate Danieli, qui subvertit eum et templum eius.</span>
	<span class="versiculo"><sup>23</sup> Et erat draco magnus, et colebant eum Babylonii.</span>
	<span class="versiculo"><sup>24</sup> Et dixit rex Danieli: &#x201c; Non potes dicere quia iste non sit deus vivens; adora ergo eum &#x201d;.</span>
	<span class="versiculo"><sup>25</sup> Dixitque Daniel: &#x201c; Dominum Deum meum adoro, quia ipse est Deus vivens.</span>
	<span class="versiculo"><sup>26</sup> Tu autem, rex, da mihi potestatem, et interficiam draconem absque gladio et fuste &#x201d;. Et ait rex: &#x201c; Do tibi &#x201d;.</span>
	<span class="versiculo"><sup>27</sup> Tulit ergo Daniel picem et adipem et pilos et coxit pariter; fecitque massas et dedit in os draconis et, cum comedisset, diruptus est draco. Et dixit: &#x201c; Ecce quae colebatis &#x201d;.</span>
	<span class="versiculo"><sup>28</sup> Cum audissent Babylonii, indignati sunt vehementer et congregati adversum regem dixerunt: &#x201c;Iudaeus factus est rex; Bel destruxit, draconem interfecit et sacerdotes occidit &#x201d;.</span>
	<span class="versiculo"><sup>29</sup> Et dixerunt, cum venissent ad regem: &#x201c; Trade nobis Danielem; alioquin interficiemus te et domum tuam &#x201d;.</span>
	<span class="versiculo"><sup>30</sup> Vidit ergo rex quod irruerent in eum vehementer et, necessitate compulsus, tradidit eis Danielem.</span>
	<span class="versiculo"><sup>31</sup> Qui miserunt eum in lacum leonum, et erat ibi diebus sex.</span>
	<span class="versiculo"><sup>32</sup> Porro in lacu erant septem leones, et dabantur eis cotidie duo corpora et duae oves; et tunc non data sunt eis, ut devorarent Danielem.</span>
	<span class="versiculo"><sup>33</sup> Erat autem Abacuc propheta in Iudaea et ipse coxerat pulmentum et intriverat panes in alveolo et ibat in campum, ut ferret messoribus.</span>
	<span class="versiculo"><sup>34</sup> Dixitque angelus Domini ad Abacuc: &#x201c; Fer prandium, quod habes, in Babylonem Danieli, qui est in lacu leonum &#x201d;.</span>
	<span class="versiculo"><sup>35</sup> Et dixit Abacuc: &#x201c; Domine, Babylonem non vidi et lacum nescio &#x201d;.</span>
	<span class="versiculo"><sup>36</sup> Et apprehendit eum angelus Domini in vertice eius et portavit eum capillo capitis sui posuitque eum in Babylone supra lacum in impetu spiritus sui.</span>
	<span class="versiculo"><sup>37</sup> Et clamavit Abacuc dicens: &#x201c; Daniel, Daniel, tolle prandium, quod misit tibi Deus &#x201d;.</span>
	<span class="versiculo"><sup>38</sup> Et ait Daniel: &#x201c;Recordatus es enim mei, Deus, et non dereliquisti diligentes te &#x201d;.</span>
	<span class="versiculo"><sup>39</sup> Surgensque Daniel comedit. Porro angelus Dei restituit Abacuc confestim in loco suo.</span>
	<span class="versiculo"><sup>40</sup> Venit ergo rex die septima, ut lugeret Danielem; et venit ad lacum et introspexit, et ecce Daniel sedens.</span>
	<span class="versiculo"><sup>41</sup> Et exclamavit rex voce magna dicens: &#x201c;Magnus es, Domine, Deus Danielis, et non est alius praeter te &#x201d;.</span>
	<span class="versiculo"><sup>42</sup> Porro illos, qui perditionis eius causa fuerant, intromisit in lacum; et devorati sunt in momento coram eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_danielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
