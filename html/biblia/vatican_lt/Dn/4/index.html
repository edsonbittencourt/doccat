<div>
	<span class="capitulo">4</span>
	<span class="versiculo"><sup>1</sup> Ego Nabuchodonosor quietus eram in domo mea et florens in palatio meo;</span>
	<span class="versiculo"><sup>2</sup> somnium vidi, quod perterruit me, et cogitationes in stratu meo et visiones capitis mei conturbaverunt me.</span>
	<span class="versiculo"><sup>3</sup> Et per me propositum est decretum, ut introducerentur in conspectu meo cuncti sapientes Babylonis, ut solutionem somnii indicarent mihi.</span>
	<span class="versiculo"><sup>4</sup> Tunc ingrediebantur harioli, magi, Chaldaei et haruspices; et somnium narravi in conspectu eorum, et solutionem eius non indicaverunt mihi;</span>
	<span class="versiculo"><sup>5</sup> donec denique ingressus est in conspectu meo Daniel, cui nomen Baltassar secundum nomen dei mei et qui habet spiritum deorum sanctorum in semetipso. Et somnium coram ipso locutus sum:</span>
	<span class="versiculo"><sup>6</sup> Baltassar, princeps hariolorum, quem ego scio quod spiritum deorum sanctorum habeas in te, et omne sacramentum non est impossibile tibi, visiones somnii mei, quas vidi, et solutionem eius narra.</span>
	<span class="versiculo"><sup>7</sup> Visio capitis mei in cubili meo:
Videbam, et ecce arbor in medio terrae,
et altitudo eius nimia.</span>
	<span class="versiculo"><sup>8</sup> Magna arbor et fortis,
et proceritas eius contingens caelum;
aspectus illius erat usque ad terminos universae terrae.</span>
	<span class="versiculo"><sup>9</sup> Folia eius pulcherrima,
et fructus eius nimius,
et esca universorum in ea.
Subter eam habitabant bestiae agri,
et in ramis eius conversabantur volucres caeli,
et ex ea vescebatur omnis caro.</span>
	<span class="versiculo"><sup>10</sup> Videbam in visione capitis mei super stratum meum,
et ecce vigil et sanctus de caelo descendit.</span>
	<span class="versiculo"><sup>11</sup> Clamavit fortiter et sic ait:
&#x201c;Succidite arborem et praecidite ramos eius,
excutite folia eius et dispergite fructus eius.
Fugiant bestiae de sub ea,
et volucres de ramis eius.</span>
	<span class="versiculo"><sup>12</sup> Verumtamen germen radicum eius in terra sinite
et in vinculo ferreo et aereo in herbis agri,
et rore caeli tingatur,
et cum feris pars eius in herba terrae.</span>
	<span class="versiculo"><sup>13</sup> Cor eius ab humano commutetur,
et cor ferae detur ei,
et septem tempora mutentur super eum.</span>
	<span class="versiculo"><sup>14</sup> In sententia vigilum decretum est,
et sermo sanctorum petitio,
ut cognoscant viventes
quoniam dominatur Excelsus in regno hominum
et, cuicumque voluerit, dabit illud
et humillimum hominem constituet super eo&#x201d;.</span>
	<span class="versiculo"><sup>15</sup> Hoc somnium vidi ego rex Nabuchodonosor. Tu ergo, Baltassar, interpretationem narra, quia omnes sapientes regni mei non queunt solutionem edicere mihi; tu autem potes, quia spiritus deorum sanctorum in te est &#x201d;.</span>
	<span class="versiculo"><sup>16</sup> Tunc Daniel, cuius nomen Baltassar, obstupuit quasi una hora, et cogitationes eius conturbabant eum. Respondens autem rex ait: &#x201c; Baltassar, somnium et interpretatio eius non conturbent te &#x201d;. Respondit Baltassar et dixit: &#x201c; Domine mi, somnium his, qui te oderunt, et interpretatio eius hostibus tuis sit.</span>
	<span class="versiculo"><sup>17</sup> Arborem, quam vidisti sublimem atque robustam, cuius altitudo pertingit ad caelum, et aspectus illius in omnem terram,</span>
	<span class="versiculo"><sup>18</sup> et rami eius pulcherrimi, et fructus eius nimius, et esca omnium in ea, subter eam habitantes bestiae agri, et in ramis eius commorantes aves caeli,</span>
	<span class="versiculo"><sup>19</sup> tu es, rex, qui magnificatus es et invaluisti, et magnitudo tua crevit et pervenit usque ad caelum, et potestas tua in terminos terrae.</span>
	<span class="versiculo"><sup>20</sup> Quod autem vidit rex vigilem et sanctum descendere de caelo et dicere: &#x201c;Succidite arborem et dissipate illam; attamen germen radicum eius in terra dimittite, et vinculo ferreo et aereo in herbis agri, et rore caeli conspergatur, et cum feris sit pars eius, donec septem tempora mutentur super eum&#x201d;,</span>
	<span class="versiculo"><sup>21</sup> haec est interpretatio, rex, et sententia Altissimi, quae pervenit super dominum meum regem:</span>
	<span class="versiculo"><sup>22</sup> et eicient te ab hominibus, et cum bestiis feris erit habitatio tua, et fenum ut boves comedes et rore caeli infunderis; septem quoque tempora mutabuntur super te, donec scias quod dominetur Excelsus super regnum hominum et, cuicumque voluerit, det illud.</span>
	<span class="versiculo"><sup>23</sup> Quod autem praeceperunt, ut relinqueretur germen radicum eius, id est arboris, regnum tuum tibi manebit, postquam cognoveris potestatem caeli.</span>
	<span class="versiculo"><sup>24</sup> Quam ob rem, rex, consilium meum placeat tibi, et peccata tua eleemosynis redime et iniquitates tuas misericordiis pauperum; sic longitudo erit prosperitati tuae &#x201d;.</span>
	<span class="versiculo"><sup>25</sup> Omnia haec venerunt super Nabuchodonosor regem.</span>
	<span class="versiculo"><sup>26</sup> Post finem mensium duodecim in palatio regni Babylonis deambulabat;</span>
	<span class="versiculo"><sup>27</sup> responditque rex et ait: &#x201c; Nonne haec est Babylon magna, quam ego aedificavi in domum regni, in robore fortitudinis meae et in gloria decoris mei? &#x201d;.</span>
	<span class="versiculo"><sup>28</sup> Cum adhuc sermo esset in ore regis, vox de caelo ruit: &#x201c; Tibi dicitur, Nabuchodonosor rex: Regnum tuum transiit a te,</span>
	<span class="versiculo"><sup>29</sup> et ab hominibus te eicient, et cum bestiis feris erit habitatio tua: fenum quasi boves comedes; et septem tempora mutabuntur super te, donec scias quod dominetur Excelsus in regno hominum et, cuicumque voluerit, det illud &#x201d;.</span>
	<span class="versiculo"><sup>30</sup> Eadem hora sermo completus est super Nabuchodonosor, et ex hominibus abiectus est et fenum ut boves comedit, et rore caeli corpus eius infectum est, donec capilli eius in similitudinem aquilarum crescerent, et ungues eius quasi avium.</span>
	<span class="versiculo"><sup>31</sup> &#x201c; Igitur post finem dierum ego Nabuchodonosor oculos meos ad caelum levavi, et sensus meus redditus est mihi, et Altissimo benedixi et Viventem in sempiternum laudavi et glorificavi,
quia potestas eius potestas sempiterna,
et regnum eius in generationem et generationem;</span>
	<span class="versiculo"><sup>32</sup> et omnes habitatores terrae apud eum in nihilum reputati sunt:
iuxta voluntatem enim suam facit
tam in virtutibus caeli quam in habitatoribus terrae,
et non est qui resistat manui eius
et dicat ei: &#x201c;Quid facis?&#x201d;.</span>
	<span class="versiculo"><sup>33</sup> In ipso tempore sensus meus reversus est ad me, et ad honorem regni mei maiestas mea et splendor meus reversa sunt ad me; et optimates mei et magistratus mei requisierunt me, et in regno meo constitutus sum, et magnificentia amplior addita est mihi.</span>
	<span class="versiculo"><sup>34</sup> Nunc igitur ego Nabuchodonosor laudo et magnifico et glorifico Regem caeli, quia omnia opera eius veritas, et viae eius iudicium, et gradientes in superbia potest humiliare &#x201d;.</span>
</div>
