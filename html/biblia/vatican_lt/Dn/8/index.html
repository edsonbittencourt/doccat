<div>
	<span class="capitulo">8</span>
	<span class="versiculo"><sup>1</sup> Anno tertio regni Balthasar regis visio apparuit mihi, ego Daniel, post id quod mihi apparuerat in principio.</span>
	<span class="versiculo"><sup>2</sup> Vidi in visione, et factum est, dum viderem, eram in Susis castro, quod est in Elam provincia; vidi autem in visione esse me super rivum Ulai.</span>
	<span class="versiculo"><sup>3</sup> Et levavi oculos meos et vidi: et ecce aries unus stabat ante rivum habens cornua et cornua excelsa et unum excelsius altero, et excelsius crescebat in postero.</span>
	<span class="versiculo"><sup>4</sup> Vidi arietem cornibus ventilantem contra occidentem et contra aquilonem et contra meridiem, et omnes bestiae non poterant resistere ei neque liberari de manu eius; fecitque secundum voluntatem suam et magnificatus est.</span>
	<span class="versiculo"><sup>5</sup> Et ego intellegebam: ecce autem hircus caprarum veniebat ab occidente super faciem totius terrae et non tangebat terram; porro hircus habebat cornu insigne inter oculos suos.</span>
	<span class="versiculo"><sup>6</sup> Et venit usque ad arietem illum cornutum, quem videram stantem ante rivum, et cucurrit ad eum in impetu fortitudinis suae.</span>
	<span class="versiculo"><sup>7</sup> Vidi eum appropinquantem prope arietem, et efferatus est in eum et percussit arietem et comminuit duo cornua eius, et non poterat aries resistere ei; cumque eum misisset in terram, conculcavit, et nemo quibat liberare arietem de manu eius.</span>
	<span class="versiculo"><sup>8</sup> Hircus autem caprarum magnus factus est nimis; cumque crevisset, fractum est cornu magnum, et orta sunt quattuor cornua loco illius per quattuor ventos caeli.</span>
	<span class="versiculo"><sup>9</sup> De uno autem ex eis egressum est cornu unum modicum et factum est grande contra meridiem et contra orientem et contra fortitudinem</span>
	<span class="versiculo"><sup>10</sup> et magnificatum est usque ad fortitudinem caeli et deiecit de fortitudine et de stellis et conculcavit eas;</span>
	<span class="versiculo"><sup>11</sup> et usque ad principem fortitudinis magnificatum est et ab eo tulit iuge sacrificium et deiecit locum sanctificationis eius.</span>
	<span class="versiculo"><sup>12</sup> Militia autem data est contra iuge sacrificium propter peccata, et prostrata est veritas in terra; cornu autem fecit et prosperatum est.</span>
	<span class="versiculo"><sup>13</sup> Et audivi unum de sanctis loquentem, et dixit unus sanctus alteri, nescio cui, loquenti: &#x201c; Usquequo visio et iuge sacrificium et peccatum desolationis, quae facta est, et sanctuarium et fortitudo conculcabitur? &#x201d;.</span>
	<span class="versiculo"><sup>14</sup> Et dixit ei: &#x201c; Usque ad vesperam et mane, dies duo milia trecenti; et mundabitur sanctuarium &#x201d;.</span>
	<span class="versiculo"><sup>15</sup> Factum est autem cum viderem ego Daniel visionem et quaererem intellegentiam, ecce stetit in conspectu meo quasi species viri;</span>
	<span class="versiculo"><sup>16</sup> et audivi vocem viri inter Ulai, et clamavit et ait: &#x201c; Gabriel, fac intellegere istum visionem &#x201d;.</span>
	<span class="versiculo"><sup>17</sup> Et venit et stetit iuxta, ubi ego stabam; cumque venisset, pavens corrui in faciem meam, et ait ad me: &#x201c;Intellege, fili hominis, quoniam in tempore finis complebitur visio &#x201d;.</span>
	<span class="versiculo"><sup>18</sup> Cumque loqueretur ad me, collapsus sum pronus in terram, et tetigit me et statuit me in gradu meo</span>
	<span class="versiculo"><sup>19</sup> dixitque: &#x201c; Ecce ego ostendam tibi, quae futura sint in novissimo maledictionis, quoniam in tempore erit finis.</span>
	<span class="versiculo"><sup>20</sup> Aries, quem vidisti habere cornua, reges Medorum est atque Persarum;</span>
	<span class="versiculo"><sup>21</sup> porro hircus caprarum rex Graecorum est, et cornu grande, quod erat inter oculos eius, ipse est rex primus.</span>
	<span class="versiculo"><sup>22</sup> Quod autem, fracto illo, surrexerunt quattuor pro eo, quattuor regna de gente eius consurgent sed non in fortitudine eius.</span>
	<span class="versiculo"><sup>23</sup> Et post regnum eorum, cum creverint iniquitate, consurget rex impudens facie et intellegens propositiones;</span>
	<span class="versiculo"><sup>24</sup> et roborabitur fortitudo eius sed non in viribus suis, et supra quam credi potest universa vastabit et prosperabitur et faciet et interficiet robustos et populum sanctorum,</span>
	<span class="versiculo"><sup>25</sup> et secundum sapientiam suam prosperabitur dolus in manu eius, et in corde suo magnificabitur et in tranquillitate occidet plurimos et contra principem principum consurget et sine manu conteretur.</span>
	<span class="versiculo"><sup>26</sup> Et visio vespere et mane, quae dicta est, vera est; tu ergo signa visionem, quia post dies multos erit &#x201d;.</span>
	<span class="versiculo"><sup>27</sup> Et ego Daniel langui et aegrotavi per dies; cumque surrexissem, faciebam opera regis et stupebam ad visionem, et non erat qui intellegeret.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_danielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
