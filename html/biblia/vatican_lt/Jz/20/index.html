<div>
	<span class="capitulo">20</span>
	<span class="versiculo"><sup>1</sup> Egressi sunt itaque omnes filii Israel et pariter congregati, quasi vir unus, de Dan usque Bersabee et terra Galaad ad Dominum in Maspha.</span>
	<span class="versiculo"><sup>2</sup> Omnisque populi anguli et cunctae tribus Israel in ecclesiam populi Dei convenerunt: quadringenta milia peditum pugnatorum.</span>
	<span class="versiculo"><sup>3</sup> Nec latuit filios Beniamin, quod ascendissent filii Israel in Maspha. Interrogatusque Levita maritus mulieris interfectae quo modo tantum scelus perpetratum esset,</span>
	<span class="versiculo"><sup>4</sup> respondit: &#x201c; Veni in Gabaa Beniamin cum uxore mea illucque diverti.</span>
	<span class="versiculo"><sup>5</sup> Et ecce homines civitatis illius circumdederunt nocte domum, in qua manebam, volentes me occidere et uxorem meam incredibili libidinis furore vexantes; denique mortua est.</span>
	<span class="versiculo"><sup>6</sup> Quam arreptam in frusta concidi misique partes in omnes terminos possessionis Israel, quia fecerunt nefas et piaculum in Israel.</span>
	<span class="versiculo"><sup>7</sup> Adestis omnes, filii Israel: decernite quid facere debeatis &#x201d;.</span>
	<span class="versiculo"><sup>8</sup> Stansque omnis populus quasi unius hominis sermone respondit: &#x201c; Non recedemus in tabernacula nostra, nec suam quisquam intrabit domum,</span>
	<span class="versiculo"><sup>9</sup> sed hoc contra Gabaa in commune faciemus secundum sortem:</span>
	<span class="versiculo"><sup>10</sup> decem viri eligantur e centum ex omnibus tribubus Israel et centum de mille et mille de decem milibus, ut comportent exercitui cibaria illis, qui venerunt, ut reddant Gabaa Beniamin pro scelere, quod meretur &#x201d;.</span>
	<span class="versiculo"><sup>11</sup> Convenitque universus Israel ad civitatem quasi unus homo, eadem mente unoque consilio,</span>
	<span class="versiculo"><sup>12</sup> et miserunt nuntios ad omnem tribum Beniamin, qui dicerent: &#x201c; Quale nefas in vobis repertum est!</span>
	<span class="versiculo"><sup>13</sup> Tradite homines filios Belial in Gabaa, qui hoc flagitium perpetrarunt, ut moriantur, et auferatur malum de Israel &#x201d;.
Qui noluerunt fratrum suorum filiorum Israel audire mandatum,</span>
	<span class="versiculo"><sup>14</sup> sed ex cunctis urbibus, quae suae sortis erant, convenerunt in Gabaa, ut illis ferrent auxilium et contra universum Israel populum dimicarent.</span>
	<span class="versiculo"><sup>15</sup> Recensitique sunt in die illa viginti sex milia de civitatibus Beniamin educentium gladium, praeter habitatores Gabaa, qui septingenti erant viri fortissimi.</span>
	<span class="versiculo"><sup>16</sup> In universo hoc populo erant septingenti viri electi, qui sinistra pro dextra utebantur et sic fundis lapides ad certum iaciebant, ut capillum quoque possent percutere, et nequaquam in alteram partem ictus lapidis deferretur.</span>
	<span class="versiculo"><sup>17</sup> Virorum quoque Israel, absque filiis Beniamin, recensita sunt quadringenta milia educentium gladios et paratorum ad pugnam.</span>
	<span class="versiculo"><sup>18</sup> Qui surgentes venerunt in Bethel consulueruntque Deum atque dixerunt: &#x201c; Quis erit in exercitu nostro princeps certaminis contra filios Beniamin? &#x201d;. Quibus respondit Dominus: &#x201c; Iuda ascendet primus &#x201d;.</span>
	<span class="versiculo"><sup>19</sup> Statimque filii Israel surgentes mane castrametati sunt contra Gabaa;</span>
	<span class="versiculo"><sup>20</sup> et inde procedentes ad pugnam contra Beniamin, contra urbem aciem direxerunt.</span>
	<span class="versiculo"><sup>21</sup> Egressique filii Beniamin de Gabaa occiderunt de filiis Israel die illo viginti duo milia viros.</span>
	<span class="versiculo"><sup>22</sup> Rursum filii Israel confortati in eodem loco, in quo prius certaverant, aciem direxerunt,</span>
	<span class="versiculo"><sup>23</sup> ita tamen ut prius ascenderent et flerent coram Domino usque ad noctem consulerentque eum et dicerent: &#x201c; Debeo ultra procedere ad dimicandum contra filios Beniamin fratres meos, an non? &#x201d;. Quibus ille respondit: &#x201c; Ascendite ad eos &#x201d;.</span>
	<span class="versiculo"><sup>24</sup> Cumque filii Israel altero die contra filios Beniamin ad proelium processissent,</span>
	<span class="versiculo"><sup>25</sup> eruperunt filii Beniamin de Gabaa et occurrentes eis iterum decem et octo milia virorum educentium gladium prostraverunt.</span>
	<span class="versiculo"><sup>26</sup> Quam ob rem omnes filii Israel, universus populus, venerunt in Bethel et sedentes flebant coram Domino ieiunaveruntque die illo usque ad vesperam et obtulerunt ei holocausta et pacificas victimas</span>
	<span class="versiculo"><sup>27</sup> et super statu suo interrogaverunt. Eo tempore ibi erat arca foederis Dei,</span>
	<span class="versiculo"><sup>28</sup> et Phinees filius Eleazari filii Aaron stabat coram eo. Consuluerunt igitur Dominum atque dixerunt: &#x201c; Exire ultra debemus ad pugnam contra filios Beniamin fratres nostros, an quiescere? &#x201d;. Quibus ait Dominus: &#x201c; Ascendite, cras enim tradam eos in manus vestras &#x201d;.</span>
	<span class="versiculo"><sup>29</sup> Posueruntque filii Israel insidias per circuitum urbis Gabaa</span>
	<span class="versiculo"><sup>30</sup> et tertia vice sicut semel et bis contra Beniamin et Gabaa exercitum produxerunt.</span>
	<span class="versiculo"><sup>31</sup> Sed et filii Beniamin eruperunt in occursum populi et abstracti de civitate coeperunt caedere ex eis sicut primo et secundo die, per duas semitas terga vertentes, quarum una ferebat in Bethel, altera in Gabaa, atque prosternere in campo triginta circiter viros.</span>
	<span class="versiculo"><sup>32</sup> Putaverunt enim solito eos more percussos cedere; qui fugam simulaverunt, ut abstraherent eos de civitate et quasi fugientes ad supradictas semitas perducerent.</span>
	<span class="versiculo"><sup>33</sup> Omnes itaque viri Israel surgentes de sedibus suis tetenderunt aciem in loco, qui vocatur Baalthamar. Insidiae quoque eruperunt de loco suo, de regione in occidente Gabaa.</span>
	<span class="versiculo"><sup>34</sup> Venerunt ergo adversus Gabaa decem milia virorum electorum de universo Israel. Ingravatumque est bellum contra filios Beniamin, et non intellexerunt quod ex omni parte illis instaret interitus.</span>
	<span class="versiculo"><sup>35</sup> Percussitque eos Dominus in conspectu filiorum Israel, et interfecerunt ex eis in illo die viginti quinque milia et centum viros, omnes bellatores et educentes gladium.</span>
	<span class="versiculo"><sup>36</sup> Filii autem Beniamin, cum se inferiores esse vidissent, coeperunt fugere. Quod cernentes filii Israel, dederunt eis ad fugiendum locum, quia confidebant in insidiis, quas iuxta urbem posuerant.</span>
	<span class="versiculo"><sup>37</sup> Qui cum repente de latibulis surrexissent, irruerunt super Gabaa et ingressi celeriter percusserunt totam civitatem in ore gladii.</span>
	<span class="versiculo"><sup>38</sup> Signum autem dederant filii Israel his, quos in insidiis collocaverant, ut ignem accenderent et, ascendente in altum fumo, captam urbem demonstrarent.</span>
	<span class="versiculo"><sup>39</sup> Verterant ergo terga filii Israel in ipso certamine positi, et filii Beniamin putantes quod percussissent eos sicut in priore pugna, coeperant de exercitu eorum caedere triginta fere viros.</span>
	<span class="versiculo"><sup>40</sup> Cum autem columna fumi de civitate conscendere coepisset, et Beniamin quoque retro aspiciens cerneret de civitate flammas in sublime ferri,</span>
	<span class="versiculo"><sup>41</sup> cumque vir Israel versa facie aggrederetur, vir Beniamin conturbatus est, quia vidit se apprehensum a malo.</span>
	<span class="versiculo"><sup>42</sup> Et ad viam deserti ire coeperunt, illuc quoque eos adversariis persequentibus. Sed et hi, qui urbem succenderant, occurrerunt eis,</span>
	<span class="versiculo"><sup>43</sup> atque ita factum est ut ex utraque parte ab hostibus caederentur, nec erat eis ulla requies. Prostrati sunt usque ad orientalem plagam urbis Gabaa.</span>
	<span class="versiculo"><sup>44</sup> Fuerunt autem, qui interfecti sunt de Beniamin, decem et octo milia virorum omnes robustissimi pugnatores.</span>
	<span class="versiculo"><sup>45</sup> Qui remanserant, fugerunt in solitudinem et pergebant ad petram, cuius vocabulum est Remmon. Quasi racemos colligentes occiderunt in viis quinque milia viros. Et cum instantius eos persequerentur usque Gadaam, interfecerunt etiam alios duo milia.</span>
	<span class="versiculo"><sup>46</sup> Et sic factum est ut omnes, qui ceciderant de Beniamin in die illa, essent viginti quinque milia pugnatores ad bella promptissimi.</span>
	<span class="versiculo"><sup>47</sup> Remanserunt itaque, qui evadere potuerant et fugere in solitudinem, sescenti viri; sederuntque in petra Remmon mensibus quattuor.</span>
	<span class="versiculo"><sup>48</sup> Regressi autem filii Israel ex civitatibus a viris usque ad iumenta, usque ad omne, quod inveniri poterat, gladio percusserunt, cunctasque urbes et viculos Beniamin vorax flamma consumpsit.</span>
</div>
