<div>
    <span class="capitulo">21</span>
    <span class="versiculo"><sup>1</sup> Iuraverunt autem filii Israel in Maspha et dixerunt: &#x201c; Nullus nostrum dabit filiis Beniamin de filiabus suis uxorem &#x201d;.</span>
    <span class="versiculo"><sup>2</sup> Venitque populus in Bethel, et in conspectu Dei sedentes usque ad vesperam levaverunt vocem et magno ululatu coeperunt flere dicentes:</span>
    <span class="versiculo"><sup>3</sup> &#x201c; Quare, Domine, Deus Israel, factum est hoc in populo tuo, ut hodie una tribus auferretur de Israel? &#x201d;.</span>
    <span class="versiculo"><sup>4</sup> Altera autem die diluculo consurgentes exstruxerunt altare obtuleruntque ibi holocausta et pacificas victimas</span>
    <span class="versiculo"><sup>5</sup> et dixerunt: &#x201c; Quis non ascendit in congregationem ad Dominum de universis tribubus Israel? &#x201d;. Grandi enim se iuramento constrinxerant interfici eos, qui non ascendissent ad Dominum in Maspha.</span>
    <span class="versiculo"><sup>6</sup> Ductique paenitentia filii Israel super fratre suo Beniamin coeperunt dicere: &#x201c; Ablata est hodie una tribus de Israel.</span>
    <span class="versiculo"><sup>7</sup> Quid faciemus, ut, qui remanserunt, uxores accipiant? Omnes enim in commune iuravimus per Dominum non daturos nos his filias nostras &#x201d;.</span>
    <span class="versiculo"><sup>8</sup> Idcirco dixerunt: &#x201c; Quis est de universis tribubus Israel, qui non ascendit ad Dominum in Maspha? &#x201d;. Et ecce nemo de Iabes Galaad in castra venerat ad congregationem,</span>
    <span class="versiculo"><sup>9</sup> et, cum populus recenseretur, nullus ex eis repertus est.</span>
    <span class="versiculo"><sup>10</sup> Misit itaque coetus decem milia viros robustissimos et praeceperunt eis: &#x201c; Ite et percutite habitatores Iabes Galaad in ore gladii tam uxores quam parvulos eorum.</span>
    <span class="versiculo"><sup>11</sup> Et hoc erit, quod observare debetis: Omne generis masculini et mulieres, quae cognoverunt viros, interficite; virgines autem reservate &#x201d;.</span>
    <span class="versiculo"><sup>12</sup> Inventaeque sunt de Iabes Galaad quadringentae virgines, quae nescierunt viri torum, et adduxerunt eas in castra in Silo in terra Chanaan.</span>
    <span class="versiculo"><sup>13</sup> Misitque coetus nuntios ad filios Beniamin, qui erant in petra Remmon, et dederunt eis pacem.</span>
    <span class="versiculo"><sup>14</sup> Veneruntque filii Beniamin in illo tempore, et datae sunt eis uxores de filiabus Iabes Galaad; alias autem non reppererunt, quas simili modo traderent.</span>
    <span class="versiculo"><sup>15</sup> Populusque valde doluit de Beniamin, quia fecerat Dominus confractionem in tribubus Israel.</span>
    <span class="versiculo"><sup>16</sup> Dixeruntque seniores coetus: &#x201c; Quid faciemus reliquis, qui non acceperunt uxores? Omnes in Beniamin feminae conciderunt &#x201d;.</span>
    <span class="versiculo"><sup>17</sup> Et dixerunt: &#x201c; Possessio eorum, qui effugerunt, erit Beniamin, ne una tribus deleatur ex Israel.</span>
    <span class="versiculo"><sup>18</sup> Filias autem nostras eis dare non possumus, constricti hoc iuramento: &#x201c;Maledictus, qui dederit de filiabus suis uxorem Beniamin!&#x201d; &#x201d;.</span>
    <span class="versiculo"><sup>19</sup> Ceperuntque consilium atque dixerunt: &#x201c; Ecce sollemnitas Domini est in Silo anniversaria, quae sita est ad septentrionem urbis Bethel et ad orientalem plagam viae, quae de Bethel tendit ad Sichimam et ad meridiem oppidi Lebona &#x201d;.</span>
    <span class="versiculo"><sup>20</sup> Praeceperuntque filiis Beniamin atque dixerunt: &#x201c;Ite et latitate in vineis;</span>
    <span class="versiculo"><sup>21</sup> cumque videritis filias Silo ad ducendos choros ex more procedere, exite repente de vineis et rapite ex eis singuli uxores singulas et pergite in terram Beniamin &#x201d;.</span>
    <span class="versiculo"><sup>22</sup> Cumque venerint patres earum ac fratres et apud nos queri coeperint, dicemus eis: &#x201c; Miseremini nostri et eorum; non enim acceperunt unusquisque uxorem in bello, et vos, si dedissetis eis, deliquissetis &#x201d;.</span>
    <span class="versiculo"><sup>23</sup> Feceruntque filii Beniamin, ut sibi fuerat imperatum, et iuxta numerum suum rapuerunt sibi de his, quae ducebant choros, uxores singulas; abieruntque in possessionem suam aedificantes urbes et habitantes in eis.</span>
    <span class="versiculo"><sup>24</sup> Filii quoque Israel reversi sunt inde illo tempore unusquisque ad tribum et familiam suam in possessionem suam.</span>
    <span class="versiculo"><sup>25</sup> In diebus illis non erat rex in Israel, sed unusquisque, quod sibi rectum videbatur, hoc faciebat.</span>
</div>
