<div>
    <span class="capitulo">1</span>
    <span class="versiculo"><sup>1</sup> Post mortem Iosue consuluerunt filii Israel Dominum dicentes: &#x201c; Quis nostrum primus ascendet ad Chananaeum ad pugnandum contra eum? &#x201d;.</span>
    <span class="versiculo"><sup>2</sup> Dixitque Dominus: &#x201c; Iudas ascendet: ecce tradidi terram in manus eius &#x201d;.</span>
    <span class="versiculo"><sup>3</sup> Et ait Iudas Simeoni fratri suo: &#x201c; Ascende mecum in sorte mea, et pugnemus contra Chananaeum, et ego pergam tecum in sorte tua &#x201d;. Et abiit cum eo Simeon.</span>
    <span class="versiculo"><sup>4</sup> Ascenditque Iudas, et tradidit Dominus Chananaeum ac Pherezaeum in manus eorum, et percusserunt in Bezec decem milia virorum.</span>
    <span class="versiculo"><sup>5</sup> Inveneruntque Adonibezec in Bezec et pugnaverunt contra eum ac percusserunt Chananaeum et Pherezaeum.</span>
    <span class="versiculo"><sup>6</sup> Fugit autem Adonibezec, quem persecuti comprehenderunt, caesis pollicibus manuum eius ac pedum.</span>
    <span class="versiculo"><sup>7</sup> Dixitque Adonibezec: &#x201c; Septuaginta reges, amputatis manuum ac pedum pollicibus, colligebant sub mensa mea ciborum reliquias. Sicut feci, ita reddidit mihi Deus &#x201d;. Adduxeruntque eum in Ierusalem, et ibi mortuus est.</span>
    <span class="versiculo"><sup>8</sup> Oppugnantes ergo filii Iudae Ierusalem ceperunt eam; et percusserunt in ore gladii tradentes incendio civitatem.</span>
    <span class="versiculo"><sup>9</sup> Et postea descendentes pugnaverunt contra Chananaeum, qui habitabat in montanis et in Nageb et in Sephela.</span>
    <span class="versiculo"><sup>10</sup> Pergensque Iuda contra Chananaeum, qui habitabat in Hebron, cui nomen fuit antiquitus Cariatharbe, percussit Sesai et Ahiman et Tholmai.</span>
    <span class="versiculo"><sup>11</sup> Atque inde profectus abiit ad habitatores Dabir, cuius nomen vetus erat Cariathsepher (id est civitas Litterarum).</span>
    <span class="versiculo"><sup>12</sup> Dixitque Chaleb: &#x201c; Qui percusserit Cariathsepher et ceperit eam, dabo ei Axam filiam meam uxorem &#x201d;.</span>
    <span class="versiculo"><sup>13</sup> Cumque cepisset eam Othoniel filius Cenez frater Chaleb minor, dedit ei Axam filiam suam coniugem.</span>
    <span class="versiculo"><sup>14</sup> Quae cum veniret, incitavit eum, ut peteret a patre suo agrum. Demisit ergo se de asino, et dixit ei Chaleb: &#x201c; Quid habes? &#x201d;.</span>
    <span class="versiculo"><sup>15</sup> At illa respondit: &#x201c; Da mihi benedictionem; quia terram arentem dedisti mihi, da et irriguam aquis &#x201d;. Dedit ergo ei Chaleb irriguum superius et irriguum inferius.</span>
    <span class="versiculo"><sup>16</sup> Filii autem Hobab Cinaei cognati Moysi ascenderunt de civitate Palmarum cum filiis Iudae in desertum Iudae, quod est ad meridiem Arad, et habitaverunt cum Amalecitis.</span>
    <span class="versiculo"><sup>17</sup> Abiit autem Iudas cum Simeone fratre suo et percusserunt simul Chananaeum, qui habitabat in Sephath, et percusserunt urbem anathemate. Vocatumque est nomen eius Horma (id est Anathema).</span>
    <span class="versiculo"><sup>18</sup> Cepitque Iudas Gazam cum finibus suis et Ascalonem atque Accaron cum terminis suis.</span>
    <span class="versiculo"><sup>19</sup> Fuitque Dominus cum Iuda, et montana possedit; nec potuit expellere habitatores vallis, quia falcatis curribus abundabant.</span>
    <span class="versiculo"><sup>20</sup> Dederuntque Chaleb Hebron, sicut dixerat Moyses, qui expulit ex ea tres filios Enac.</span>
    <span class="versiculo"><sup>21</sup> Iebusaeum autem habitatorem Ierusalem non expulerunt filii Beniamin, habitavitque Iebusaeus cum filiis Beniamin in Ierusalem usque in praesentem diem.</span>
    <span class="versiculo"><sup>22</sup> Domus quoque Ioseph ascendit Bethel, fuitque Dominus cum eis.</span>
    <span class="versiculo"><sup>23</sup> Nam, cum explorarent urbem, quae prius Luza vocabatur,</span>
    <span class="versiculo"><sup>24</sup> viderunt custodes hominem egredientem de civitate dixeruntque ad eum: &#x201c; Ostende nobis introitum civitatis, et faciemus tecum misericordiam &#x201d;.</span>
    <span class="versiculo"><sup>25</sup> Qui cum ostendisset eis, percusserunt urbem in ore gladii; hominem autem illum et omnem cognationem eius dimiserunt.</span>
    <span class="versiculo"><sup>26</sup> Qui dimissus abiit in terram Hetthim et aedificavit ibi civitatem vocavitque eam Luzam, quae ita appellatur usque in praesentem diem.</span>
    <span class="versiculo"><sup>27</sup> Manasses quoque non occupavit Bethsan et Thanach cum viculis suis nec expulit habitatores Dor et Ieblaam et Mageddo cum viculis suis; mansitque Chananaeus in terra hac.</span>
    <span class="versiculo"><sup>28</sup> Postquam autem confortatus est Israel, fecit eos tributarios et expellere noluit.</span>
    <span class="versiculo"><sup>29</sup> Ephraim etiam non expulit Chananaeum, qui habitabat in Gazer, sed habitavit Chananaeus in medio eius in Gazer.</span>
    <span class="versiculo"><sup>30</sup> Zabulon non expulit habitatores Cetron et Naalol, sed habitavit Chananaeus in medio eius factusque est ei tributarius.</span>
    <span class="versiculo"><sup>31</sup> Aser quoque non expulit habitatores Achcho et Sidonis, Ahalab et Achazib et Helba et Aphec et Rohob;</span>
    <span class="versiculo"><sup>32</sup> habitavitque Aser in medio Chananaei habitatoris illius terrae, quia non expulit eum.</span>
    <span class="versiculo"><sup>33</sup> Nephthali non expulit habitatores Bethsames et Bethanath et habitavit inter Chananaeum habitatorem terrae, fueruntque ei Bethsamitae et Bethanitae tributarii.</span>
    <span class="versiculo"><sup>34</sup> Artavitque Amorraeus filios Dan in montem nec dedit eis locum, ut ad planiora descenderent.</span>
    <span class="versiculo"><sup>35</sup> Habitavitque Amorraeus in Hathares, in Aialon et Salebim; et aggravata est manus domus Ioseph, factusque est ei tributarius.</span>
    <span class="versiculo"><sup>36</sup> Fuit autem terminus Amorraei ab ascensu Acrabbim ad Petram et superiora loca.</span>
</div>
