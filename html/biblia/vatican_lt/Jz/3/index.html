<div>
    <span class="capitulo">3</span>
    <span class="versiculo"><sup>1</sup> Hae sunt gentes, quas Dominus dereliquit, ut erudiret in eis Israelem, omnes, qui non noverant bella Chananaeorum,</span>
    <span class="versiculo"><sup>2</sup> ut discerent certare cum hostibus generationes filiorum Israel, quae non habebant consuetudinem proeliandi:</span>
    <span class="versiculo"><sup>3</sup> quinque satrapae Philisthinorum omnisque Chananaeus et Sidonius atque Hevaeus, qui habitabat in monte Libano de monte Baalhermon usque ad introitum Emath.</span>
    <span class="versiculo"><sup>4</sup> Dimisitque eos, ut in ipsis experiretur Israelem, utrum audiret mandata Domini, quae praeceperat patribus eorum per manum Moysi, an non.</span>
    <span class="versiculo"><sup>5</sup> Itaque filii Israel habitaverunt in medio Chananaei et Hetthaei et Amorraei et Pherezaei et Hevaei et Iebusaei</span>
    <span class="versiculo"><sup>6</sup> et duxerunt uxores filias eorum, ipsique filias suas eorum filiis tradiderunt, et servierunt diis eorum.</span>
    <span class="versiculo"><sup>7</sup> Feceruntque filii Israel malum in conspectu Domini et obliti sunt Domini Dei sui servientes Baalim et Astharoth.</span>
    <span class="versiculo"><sup>8</sup> Iratusque Dominus contra Israel tradidit eos in manus Chusanrasathaim regis Mesopotamiae, servieruntque ei octo annis.</span>
    <span class="versiculo"><sup>9</sup> Et clamaverunt ad Dominum, qui suscitavit eis salvatorem et liberavit eos, Othoniel videlicet filium Cenez fratrem Chaleb minorem.</span>
    <span class="versiculo"><sup>10</sup> Fuitque in eo spiritus Domini, et iudicavit Israelem egressusque est ad pugnam; et tradidit Dominus in manu eius Chusanrasathaim regem Mesopotamiae, et praevaluit adversus eum.</span>
    <span class="versiculo"><sup>11</sup> Quievitque terra quadraginta annis, et mortuus est Othoniel filius Cenez.</span>
    <span class="versiculo"><sup>12</sup> Addiderunt autem filii Israel facere malum in conspectu Domini, qui confortavit adversum eos Eglon regem Moab, quia fecerunt malum in conspectu Domini.</span>
    <span class="versiculo"><sup>13</sup> Et copulavit sibi Eglon filios Ammon et Amalec abiitque et percussit Israel atque possedit urbem Palmarum.</span>
    <span class="versiculo"><sup>14</sup> Servieruntque filii Israel Eglon regi Moab decem et octo annis.</span>
    <span class="versiculo"><sup>15</sup> Et clamaverunt filii Israel ad Dominum, qui suscitavit eis salvatorem Aod filium Gera de Beniamin, qui sinistra manu utebatur pro dextera. Miseruntque filii Israel per illum munera Eglon regi Moab.</span>
    <span class="versiculo"><sup>16</sup> Fecitque Aod sibi gladium ancipitem longitudinis palmae manus et accinctus est eo subter vestem in dextro femore</span>
    <span class="versiculo"><sup>17</sup> obtulitque munera Eglon regi Moab. Erat autem Eglon crassus nimis.</span>
    <span class="versiculo"><sup>18</sup> Cumque obtulisset ei munera, dimisit socios, qui illa portaverant;</span>
    <span class="versiculo"><sup>19</sup> et reversus de Galgalis, ubi erant idola, dixit ad regem: &#x201c; Verbum secretum habeo ad te, o rex &#x201d;. Et ille imperavit silentium; egressique sunt omnes, qui circa eum erant.</span>
    <span class="versiculo"><sup>20</sup> Aod autem ingressus erat ad eum, cum sederet in aestivo cenaculo, quod ipsi soli erat, dixitque: &#x201c; Verbum Dei habeo ad te &#x201d;. Qui statim surrexit de throno.</span>
    <span class="versiculo"><sup>21</sup> Extenditque Aod manum sinistram et tulit sicam de dextro femore suo infixitque eam in ventre eius</span>
    <span class="versiculo"><sup>22</sup> tam valide, ut capulus ferrum sequeretur in vulnere ac pinguissimo adipe stringeretur. Nec eduxit gladium, sed ita, ut percusserat, reliquit in corpore; statimque per secreta naturae alvi stercora proruperunt.</span>
    <span class="versiculo"><sup>23</sup> Aod autem egressus in atrium clausit ostium cenaculi post se et obfirmavit sera.</span>
    <span class="versiculo"><sup>24</sup> Egresso illo, servi regis venerunt et, cum viderent clausas fores cenaculi, dixerunt: &#x201c; Certe purgat alvum in aestivo cubiculo &#x201d;.</span>
    <span class="versiculo"><sup>25</sup> Exspectantesque diu, donec erubescerent, et videntes quod nullus aperiret, tulerunt clavem et aperientes invenerunt dominum suum iacentem in terra mortuum.</span>
    <span class="versiculo"><sup>26</sup> Aod autem, dum illi cunctarentur, effugerat et pertransiit locum idolorum, unde reversus fuerat, venitque in Seira.</span>
    <span class="versiculo"><sup>27</sup> Et statim insonuit bucina in monte Ephraim; descenderuntque cum eo filii Israel, ipso in fronte gradiente.</span>
    <span class="versiculo"><sup>28</sup> Qui dixit ad eos: &#x201c; Sequimini me; tradidit enim Dominus inimicos vestros Moabitas in manus vestras &#x201d;. Descenderuntque post eum et occupaverunt vada Iordanis, quae transmittunt in Moab, et non dimiserunt transire quemquam,</span>
    <span class="versiculo"><sup>29</sup> sed percusserunt Moabitas in tempore illo circiter decem milia, omnes robustos et fortes viros. Nullus eorum evadere potuit.</span>
    <span class="versiculo"><sup>30</sup> Humiliatusque est Moab die illo sub manu Israel; et quievit terra octoginta annis.</span>
    <span class="versiculo"><sup>31</sup> Post hunc fuit Samgar filius Anath, qui percussit de Philisthim sescentos viros stimulo boum; et ipse quoque salvum fecit Israel.</span>
</div>
