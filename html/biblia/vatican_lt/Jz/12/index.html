<div>
	<span class="capitulo">12</span>
	<span class="versiculo"><sup>1</sup> Ecce autem convocatus vir Ephraim transiit contra aquilonem, et dixerunt ad Iephte: &#x201c; Quare vadens ad pugnam contra filios Ammon vocare nos noluisti, ut pergeremus tecum? Igitur incendemus domum tuam super te &#x201d;.</span>
	<span class="versiculo"><sup>2</sup> Quibus ille respondit: &#x201c; Disceptatio erat mihi et populo meo contra filios Ammon vehemens, vocavique vos, ut mihi praeberetis auxilium, et facere noluistis.</span>
	<span class="versiculo"><sup>3</sup> Quod cernens posui in manibus meis animam meam transivique ad filios Ammon, et tradidit eos Dominus in manus meas. Quid commerui, ut hodie adversum me consurgatis in proelium? &#x201d;.</span>
	<span class="versiculo"><sup>4</sup> Vocatis itaque ad se cunctis viris Galaad, pugnabat contra Ephraim. Percusseruntque viri Galaad Ephraim, quia dixerat: &#x201c; Fugitivi de Ephraim estis; Galaad habitat in medio Ephraim et Manasse &#x201d;.</span>
	<span class="versiculo"><sup>5</sup> Occupaveruntque Galaaditae vada Iordanis, per quae Ephraim reversurus erat. Cumque venisset ad ea de Ephraim numero fugiens atque dixisset: &#x201c; Obsecro, ut me transire permittatis &#x201d;, dicebant ei Galaaditae: &#x201c; Numquid Ephrathaeus es? &#x201d;. Quo dicente: &#x201c; Non sum &#x201d;,</span>
	<span class="versiculo"><sup>6</sup> interrogabant eum: &#x201c; Dic ergo: Scibboleth &#x201d; (quod interpretatur Spica). Qui respondebat: &#x201c; Sibboleth &#x201d;, illud recte exprimere non valens. Statimque apprehensum iugulabant in ipso Iordanis transitu. Et ceciderunt in illo tempore de Ephraim quadraginta duo milia.</span>
	<span class="versiculo"><sup>7</sup> Iudicavitque Iephte Galaadites Israel sex annis et mortuus est ac sepultus in civitate sua in Galaad.</span>
	<span class="versiculo"><sup>8</sup> Post hunc iudicavit Israel Abesan de Bethlehem.</span>
	<span class="versiculo"><sup>9</sup> Qui habuit triginta filios et totidem filias emittens foras maritis dedit; et eiusdem numeri filiis suis accepit uxores forinsecus. Qui septem annis iudicavit Israel;</span>
	<span class="versiculo"><sup>10</sup> mortuusque est ac sepultus in Bethlehem.</span>
	<span class="versiculo"><sup>11</sup> Cui successit Ahialon Zabulonites et iudicavit Israel decem annis;</span>
	<span class="versiculo"><sup>12</sup> mortuusque est ac sepultus in Ahialon terrae Zabulon.</span>
	<span class="versiculo"><sup>13</sup> Post hunc iudicavit Israel Abdon filius Illel Pharathonites.</span>
	<span class="versiculo"><sup>14</sup> Qui habuit quadraginta filios et triginta ex eis nepotes ascendentes super septuaginta pullos asinarum. Et iudicavit Israel octo annis;</span>
	<span class="versiculo"><sup>15</sup> mortuusque est ac sepultus in Pharathon terrae Ephraim in monte Amalecite.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudicum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
