<div>
	<span class="capitulo">13</span>
	<span class="versiculo"><sup>1</sup> Rursumque filii Israel fecerunt malum in conspectu Domini, qui tradidit eos in manus Philisthinorum quadraginta annis.</span>
	<span class="versiculo"><sup>2</sup> Erat autem vir quidam de Saraa et de stirpe Dan nomine Manue habens uxorem sterilem.</span>
	<span class="versiculo"><sup>3</sup> Cui apparuit angelus Domini et dixit ad eam: &#x201c; Ecce sterilis es et absque liberis, sed concipies et paries filium.</span>
	<span class="versiculo"><sup>4</sup> Cave ergo, ne vinum bibas ac siceram nec immundum quidquam comedas,</span>
	<span class="versiculo"><sup>5</sup> quia ecce concipies et paries filium, cuius non tanget caput novacula: erit enim puer nazaraeus Dei ex matris utero et ipse incipiet liberare Israel de manu Philisthinorum &#x201d;.</span>
	<span class="versiculo"><sup>6</sup> Quae cum venisset ad maritum, dixit ei: &#x201c; Vir Dei venit ad me habens aspectum sicut angelus Domini, terribilis nimis. Non interrogavi eum, unde esset, nec ipse nomen suum mihi indicavit.</span>
	<span class="versiculo"><sup>7</sup> Et dixit mihi: &#x201c;Ecce concipies et paries filium; cave, ne vinum bibas et siceram et ne aliquo vescaris immundo: erit enim puer nazaraeus Dei ex utero matris usque ad diem mortis suae&#x201d; &#x201d;.</span>
	<span class="versiculo"><sup>8</sup> Oravit itaque Manue Dominum et ait: &#x201c; Obsecro, Domine, ut vir Dei, quem misisti, veniat iterum et doceat nos, quid debeamus facere de puero, qui nasciturus est &#x201d;.</span>
	<span class="versiculo"><sup>9</sup> Exaudivitque Deus precantem Manue, et venit rursum angelus Dei ad mulierem sedentem in agro. Manue autem maritus eius non erat cum ea.</span>
	<span class="versiculo"><sup>10</sup> Festinavit ergo et cucurrit ad virum suum nuntiavitque ei dicens: &#x201c; Ecce apparuit mihi vir, qui illo die venerat ad me &#x201d;.</span>
	<span class="versiculo"><sup>11</sup> Qui surrexit et secutus est uxorem suam veniensque ad virum dixit ei: &#x201c; Tu es, qui locutus es mulieri? &#x201d;. Et ille respondit: &#x201c; Ego sum &#x201d;.</span>
	<span class="versiculo"><sup>12</sup> Cui Manue: &#x201c; Quando, inquit, sermo tuus fuerit expletus, quid circa puerum observare et facere debemus? &#x201d;.</span>
	<span class="versiculo"><sup>13</sup> Dixitque angelus Domini ad Manue: &#x201c; Ab omnibus, quae locutus sum uxori tuae, abstineat se;</span>
	<span class="versiculo"><sup>14</sup> et, quidquid ex vinea nascitur, non comedat, vinum et siceram non bibat, nullo vescatur immundo et, quod ei praecepi, custodiat &#x201d;.</span>
	<span class="versiculo"><sup>15</sup> Dixitque Manue ad angelum Domini: &#x201c; Obsecro, ut retineamus te et faciamus tibi haedum de capris &#x201d;.</span>
	<span class="versiculo"><sup>16</sup> Cui respondit angelus Domini: &#x201c; Si me retines, non comedam panes tuos; sin autem vis holocaustum facere, offer illud Domino &#x201d;. Et nesciebat Manue quod angelus Domini esset.</span>
	<span class="versiculo"><sup>17</sup> Dixitque ad eum: &#x201c; Quod est tibi nomen, ut, si sermo tuus fuerit expletus, honoremus te? &#x201d;.</span>
	<span class="versiculo"><sup>18</sup> Cui ille respondit: &#x201c; Cur quaeris nomen meum, quod est mirabile? &#x201d;.</span>
	<span class="versiculo"><sup>19</sup> Tulit itaque Manue haedum de capris et oblationem similae et posuit super petram offerens Domino, qui facit mirabilia; ipse autem et uxor eius intuebantur.</span>
	<span class="versiculo"><sup>20</sup> Cumque ascenderet flamma de altari in caelum, angelus Domini in flamma pariter ascendit. Quod cum vidisset Manue et uxor eius, proni ceciderunt in terram;</span>
	<span class="versiculo"><sup>21</sup> et ultra non eis apparuit angelus Domini. Statimque intellexit Manue angelum esse Domini</span>
	<span class="versiculo"><sup>22</sup> et dixit ad uxorem suam: &#x201c; Morte moriemur, quia vidimus Deum &#x201d;.</span>
	<span class="versiculo"><sup>23</sup> Cui respondit mulier: &#x201c; Si Dominus nos vellet occidere, de manibus nostris holocaustum et oblationem non suscepisset nec ostendisset nobis haec omnia neque talia dixisset &#x201d;.</span>
	<span class="versiculo"><sup>24</sup> Peperit itaque filium et vocavit nomen eius Samson. Crevitque puer, et benedixit ei Dominus.</span>
	<span class="versiculo"><sup>25</sup> Coepitque spiritus Domini impellere eum in Castris Dan inter Saraa et Esthaol.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudicum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
