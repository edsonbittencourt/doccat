<div>
	<span class="capitulo">5</span>
	<span class="versiculo"><sup>1</sup> Cecineruntque Debora et Barac filius Abinoem in die illo dicentes:</span>
	<span class="versiculo"><sup>2</sup> &#x201c; Quia comae excussae sunt in Israel,
cum sponte se obtulit populus,
benedicite Domino!</span>
	<span class="versiculo"><sup>3</sup> Audite, reges, percipite auribus, principes;
ego sum, ego sum, quae Domino canam,
psallam Domino, Deo Israel!</span>
	<span class="versiculo"><sup>4</sup> Domine, cum exires de Seir,
incederes de regione Edom,
terra mota est, caelique stillaverunt, ac nubes stillaverunt aquis;</span>
	<span class="versiculo"><sup>5</sup> montes fluxerunt a facie Domini Sinai,
a facie Domini, Dei Israel.</span>
	<span class="versiculo"><sup>6</sup> In diebus Samgar filii Anath,
in diebus Iahel quieverunt semitae; et, qui ingrediebantur per eas,
ambulaverunt per calles devios.</span>
	<span class="versiculo"><sup>7</sup> Cessaverunt fortes in Israel et quieverunt,
donec surgeres, Debora,
surgeres mater in Israel.</span>
	<span class="versiculo"><sup>8</sup> Elegerunt deos novos;
tunc erat pugna in portis.
Clipeus et hasta non apparuerunt
in quadraginta milibus Israel.</span>
	<span class="versiculo"><sup>9</sup> Cor meum diligit principes Israel.
Qui sponte obtulistis vos in populo, benedicite Domino!</span>
	<span class="versiculo"><sup>10</sup> Qui ascenditis super nitentes asinas
et sedetis super tapetia
et ambulatis in via, loquimini.</span>
	<span class="versiculo"><sup>11</sup> Ad vocem eorum,
qui distribuunt aquas ad canales,
ibi narrant iustitias Domini,
iustitias fortitudinis eius in Israel:
tunc descendit populus Domini ad portas.</span>
	<span class="versiculo"><sup>12</sup> Surge, surge, Debora;
surge, surge et loquere canticum!
Surge, Barac, et apprehende captivos tuos,
fili Abinoem!</span>
	<span class="versiculo"><sup>13</sup> Tunc descenderunt reliquiae ad inclitos,
populus Domini descendit pro eo in fortibus.</span>
	<span class="versiculo"><sup>14</sup> Ex Ephraim venerunt principes in vallem
post te, Beniamin, in populis tuis.
De Machir principes descenderunt, et de Zabulon, qui tenent sceptrum, praefecti.</span>
	<span class="versiculo"><sup>15</sup> Duces Issachar fuere cum Debora;
sic Barac in vallem missus cum peditibus suis.
In pagis Ruben magna consilia cordis.</span>
	<span class="versiculo"><sup>16</sup> Quare sedebas inter caulas,
ut audires sibilos tibiae apud greges?
Pagis Ruben magnae investigationes cordis.</span>
	<span class="versiculo"><sup>17</sup> Galaad trans Iordanem quiescebat;
et Dan cur peregrinus vacabat navibus?
Aser habitabat in litore maris
et in portibus morabatur.</span>
	<span class="versiculo"><sup>18</sup> Zabulon vero obtulit animam suam morti,
et Nephthali super excelsa regionis.</span>
	<span class="versiculo"><sup>19</sup> Venerunt reges et pugnaverunt,
pugnaverunt reges Chanaan
in Thanach iuxta aquas Mageddo, praedam argenti non tulere!</span>
	<span class="versiculo"><sup>20</sup> De caelo dimicaverunt stellae,
cursu suo adversus Sisaram pugnaverunt.</span>
	<span class="versiculo"><sup>21</sup> Torrens Cison traxit cadavera eorum,
torrens proeliorum, torrens Cison; incede, anima mea, fortiter.</span>
	<span class="versiculo"><sup>22</sup> Tunc calcaverunt ungulae equorum
in cursu praecipiti fortium suorum. 23 Maledicite, Meroz, dixit angelus Domini,
maledicite habitatoribus eius,
quia non venerunt ad auxilium Domini,
in adiutorium Domini in fortibus.</span>
	<span class="versiculo"><sup>24</sup> Benedicta prae mulieribus Iahel uxor Haber Cinaei,
prae mulieribus tabernaculi benedicatur!</span>
	<span class="versiculo"><sup>25</sup> Aquam petenti lac dedit
et in phiala principum obtulit butyrum.</span>
	<span class="versiculo"><sup>26</sup> Sinistram manum misit ad clavum
et dextram ad fabrorum malleum:
percussitque Sisaram quaerens in capite vulneri locum
et tempus valide perforans.</span>
	<span class="versiculo"><sup>27</sup> Inter pedes eius ruit, cecidit, iacebat;
inter pedes eius ruit, cecidit;
ubi ruit, ibi iacebat exanimis.</span>
	<span class="versiculo"><sup>28</sup> Per fenestram prospiciens eiulabat
mater Sisarae per cancellos:
&#x201c;Cur moratur regredi currus eius? Quare tardant rotae quadrigarum illius?&#x201d;.</span>
	<span class="versiculo"><sup>29</sup> Una sapientior ceteris uxoribus respondit ei,
et ipsa sibi repetit verba illius:</span>
	<span class="versiculo"><sup>30</sup> &#x201c;Certo nunc dividunt inventa spolia, unam, duas feminas singulis viris;
duas vestes diversorum colorum
Sisarae in praedam;
unam, duas texturas discolores
collo meo in praedam&#x201d;.</span>
	<span class="versiculo"><sup>31</sup> Sic pereant omnes inimici tui, Domine!
Qui autem diligunt eum, rutilent,
sicut sol in ortu suo splendet &#x201d;.</span>
	<span class="versiculo"><sup>32</sup> Quievitque terra per quadraginta annos.</span>
</div>
