<div>
	<span class="capitulo">19</span>
	<span class="versiculo"><sup>-</sup> In diebus illis non erat rex in Israel.</span>
	<span class="versiculo"><sup>1</sup> Fuit quidam vir Levites habitans ut advena in extrema parte montis Ephraim, qui accepit concubinam de Bethlehem Iudae.</span>
	<span class="versiculo"><sup>2</sup> Quae irritata reversa est in domum patris sui in Bethlehem mansitque apud eum quattuor mensibus.</span>
	<span class="versiculo"><sup>3</sup> Secutusque est eam vir suus volens loqui ad cor eius et secum reducere habens in comitatu puerum et duos asinos. Quae suscepit eum et introduxit in domum patris sui. Quem cum socer eius vidisset, occurrit ei laetus</span>
	<span class="versiculo"><sup>4</sup> et retinuit hominem. Mansitque gener in domo soceri tribus diebus comedens cum eo et bibens familiariter.</span>
	<span class="versiculo"><sup>5</sup> Die autem quarto, cum de nocte consurrexissent, et ille proficisci vellet, socer ait ad eum: &#x201c; Gusta prius pauxillum panis et conforta cor tuum et sic proficisceris &#x201d;.</span>
	<span class="versiculo"><sup>6</sup> Sederuntque ambo simul et comederunt ac biberunt. Dixitque pater puellae ad generum suum: &#x201c; Quaeso te, ut hodie hic maneas, pariterque laetemur &#x201d;.</span>
	<span class="versiculo"><sup>7</sup> At ille consurgens coepit velle proficisci. Et nihilominus obnixe eum socer tenuit et apud se fecit manere.</span>
	<span class="versiculo"><sup>8</sup> Mane autem facto, quinta die parabat Levites iter; cui socer rursum: &#x201c; Oro te, inquit, ut confortes cor tuum&#x201d;. Et tardabant, donec declinaret dies; et ambo comederunt simul.</span>
	<span class="versiculo"><sup>9</sup> Surrexitque adulescens, ut pergeret cum uxore sua et puero. Cui rursum locutus est socer eius pater puellae: &#x201c; Considera quod dies ad occasum declivior sit et propinquet ad vesperum; manete apud me etiam hodie, pernocta hic et esto laeto animo, et cras mane proficiscemini, ut vadas in domum tuam &#x201d;.</span>
	<span class="versiculo"><sup>10</sup> Noluit gener acquiescere sermonibus eius, sed statim perrexit et venit contra Iebus, id est Ierusalem, ducens secum duos asinos onustos et concubinam.</span>
	<span class="versiculo"><sup>11</sup> Iamque aderant iuxta Iebus, et dies mutabatur in noctem; dixitque puer ad dominum suum: &#x201c; Veni, obsecro, declinemus ad urbem Iebusaeorum et maneamus in ea &#x201d;.</span>
	<span class="versiculo"><sup>12</sup> Cui respondit dominus: &#x201c; Non ingrediamur oppidum gentis alienae, quae non est de filiis Israel, sed transibimus usque Gabaa &#x201d;.</span>
	<span class="versiculo"><sup>13</sup> Dixitque puero suo: &#x201c;Veni, accedamus ad unum de locis et manebimus in Gabaa aut Rama &#x201d;.</span>
	<span class="versiculo"><sup>14</sup> Transierunt igitur Iebus et coeptum carpebant iter; occubuitque eis sol iuxta Gabaa, quae est in tribu Beniamin.</span>
	<span class="versiculo"><sup>15</sup> Diverteruntque ad eam, ut manerent ibi; quo cum intrassent, sedebant in platea civitatis, et nullus eos recipere volebat hospitio.</span>
	<span class="versiculo"><sup>16</sup> Et ecce apparuit homo senex revertens de agro et de opere suo vespere, qui et ipse erat de monte Ephraim et peregrinus habitabat in Gabaa; homines autem loci illius erant de tribu Beniamin.</span>
	<span class="versiculo"><sup>17</sup> Elevatisque oculis, vidit senex sedentem hominem viatorem in platea civitatis et dixit ad eum: &#x201c; Unde venis et quo vadis? &#x201d;.</span>
	<span class="versiculo"><sup>18</sup> Qui respondit ei: &#x201c; Profecti sumus de Bethlehem Iudae et pergimus ad locum meum, qui est in extrema parte montis Ephraim, unde profectus sum in Bethlehem. Et nunc vado ad domum meam, nullusque sub tectum suum me vult recipere</span>
	<span class="versiculo"><sup>19</sup> habentem paleas et pabulum pro asinis nostris et panem ac vinum in meos et ancillae tuae usus et pueri, qui cum servo tuo sunt; nulla re indigemus nisi hospitio &#x201d;.</span>
	<span class="versiculo"><sup>20</sup> Cui respondit senex: &#x201c; Pax tecum sit! Ego praebebo omnia, quae necessaria sunt; tantum, quaeso, ne in platea maneas &#x201d;.</span>
	<span class="versiculo"><sup>21</sup> Introduxitque eum in domum suam et commixtum migma asinis praebuit; ac, postquam laverunt pedes suos, recepit eos in convivium.</span>
	<span class="versiculo"><sup>22</sup> Illis laeto corde epulantibus, venerunt viri civitatis illius filii Belial et circumdantes domum senis fores pulsare coeperunt clamantes ad dominum domus atque dicentes: &#x201c; Educ virum, qui ingressus est domum tuam, ut abutamur eo &#x201d;.</span>
	<span class="versiculo"><sup>23</sup> Egressusque est ad eos senex et ait: &#x201c; Nolite, fratres, nolite facere malum hoc, quia ingressus est homo hospitium meum, et cessate ab hac stultitia.</span>
	<span class="versiculo"><sup>24</sup> Habeo filiam virginem, et hic homo habet concubinam; educam eas ad vos, ut humilietis eas et faciatis eis, quod vobis placuerit; tantum, obsecro, ne scelus hoc operemini in virum &#x201d;.</span>
	<span class="versiculo"><sup>25</sup> Nolebant acquiescere sermonibus eius; quod cernens homo apprehendit et eduxit ad eos concubinam suam. Qua cum abusi essent et tota nocte ei illusissent, dimiserunt eam mane.</span>
	<span class="versiculo"><sup>26</sup> At mulier, recedentibus tenebris, venit ad ostium domus, ubi manebat dominus suus, et ibi corruit.</span>
	<span class="versiculo"><sup>27</sup> Mane facto surrexit homo et aperuit ostium, ut coeptam expleret viam; et ecce concubina eius iacebat ante ostium, sparsis in limine manibus.</span>
	<span class="versiculo"><sup>28</sup> Cui ille loquebatur: &#x201c; Surge, ut ambulemus &#x201d;. Qua nihil respondente, intellegens quod erat mortua, tulit eam et imposuit asino; reversusque est in domum suam.</span>
	<span class="versiculo"><sup>29</sup> Quam cum esset ingressus, arripuit gladium et cadaver uxoris secundum ossa sua in duodecim partes ac frusta concidens misit in omnes terminos Israel.</span>
	<span class="versiculo"><sup>30</sup> Quod cum vidissent singuli, conclamabant: &#x201c; Numquam res talis facta et visa est in Israel ex eo die, quo ascenderunt patres nostri de Aegypto, usque in praesens tempus! &#x201d;. Praeceperat enim viris, quos miserat, dicens: &#x201c; Haec dicite omni viro Israel: Si factum est quidquam tale ex die, quo ascenderunt filii Israel de terra Aegypti, usque ad praesentem diem? Attendite ad hoc, consiliamini et decernite quid facto opus sit!&#x201d;.</span>
</div>
