<div>
	<span class="capitulo">8</span>
	<span class="versiculo"><sup>1</sup> Dixeruntque ad eum viri Ephraim: &#x201c; Quid est hoc quod nobis facere voluisti, ut non nos vocares, cum ad pugnam pergeres contra Madian? &#x201d;, iurgantes fortiter et prope vim inferentes.</span>
	<span class="versiculo"><sup>2</sup> Quibus ille respondit: &#x201c; Quid enim tale facere potui, quale vos fecistis? Nonne melior est racemus Ephraim vindemiis Abiezer?</span>
	<span class="versiculo"><sup>3</sup> In manus vestras Deus tradidit principes Madian Oreb et Zeb. Quid tale facere potui, quale vos fecistis? &#x201d;. Quod cum locutus esset, requievit spiritus eorum, quo tumebant contra eum.</span>
	<span class="versiculo"><sup>4</sup> Cumque venisset Gedeon ad Iordanem, transivit eum cum trecentis viris, qui secum erant et prae lassitudine fugientes persequi vix poterant.</span>
	<span class="versiculo"><sup>5</sup> Dixitque ad viros Succoth: &#x201c;Date, obsecro, panes populo, qui mecum est, quia valde defecerunt, et ego persequor Zebee et Salmana reges Madian &#x201d;.</span>
	<span class="versiculo"><sup>6</sup> Responderunt principes Succoth: &#x201c; Forsitan palmae manuum Zebee et Salmana in manu tua sunt, ut demus exercitui tuo panes? &#x201d;.</span>
	<span class="versiculo"><sup>7</sup> Quibus ille ait: &#x201c; Cum ergo tradiderit Dominus Zebee et Salmana in manus meas, triturabo carnes vestras cum spinis deserti et tribulis &#x201d;.</span>
	<span class="versiculo"><sup>8</sup> Et inde conscendens venit in Phanuel locutusque est ad viros eius loci similia. Cui et illi responderunt, sicut responderant viri Succoth.</span>
	<span class="versiculo"><sup>9</sup> Dixit itaque et eis: &#x201c;Cum reversus fuero in pace, destruam turrim hanc&#x201d;.</span>
	<span class="versiculo"><sup>10</sup> Zebee autem et Salmana requiescebant in Carcar cum omni exercitu suo, quasi quindecim milia viri, qui remanserant ex omnibus turmis orientalium populorum, caesis centum viginti milibus bellatorum educentium gladium.</span>
	<span class="versiculo"><sup>11</sup> Ascendensque Gedeon per viam eorum, qui in tabernaculis morabantur ad orientalem partem Nobe et Iegbaa, percussit castra hostium, qui securi erant et nihil adversi suspicabantur.</span>
	<span class="versiculo"><sup>12</sup> Fugeruntque Zebee et Salmana. Persequens Gedeon comprehendit duos reges Madian Zebee et Salmana, turbato omni exercitu eorum.</span>
	<span class="versiculo"><sup>13</sup> Revertensque Gedeon filius Ioas de bello per ascensum Hares,</span>
	<span class="versiculo"><sup>14</sup> apprehendit puerum de viris Succoth interrogavitque eum nomina principum et seniorum Succoth, qui scripsit ei septuaginta septem viros.</span>
	<span class="versiculo"><sup>15</sup> Venitque ad viros Succoth et dixit eis: &#x201c;En Zebee et Salmana, super quibus exprobrastis mihi dicentes: &#x201c;Forsitan manus Zebee et Salmana in manibus tuis sunt, ut demus viris tuis, qui lassi sunt, panes?&#x201d; &#x201d;.</span>
	<span class="versiculo"><sup>16</sup> Tulit ergo seniores civitatis et spinas deserti ac tribulos; et trituravit cum eis viros Succoth.</span>
	<span class="versiculo"><sup>17</sup> Turrim quoque Phanuel subvertit, occisis habitatoribus civitatis.</span>
	<span class="versiculo"><sup>18</sup> Dixitque ad Zebee et Salmana: &#x201c; Quales fuerunt viri, quos occidistis in Thabor? &#x201d;. Qui responderunt: &#x201c; Similes tui, et unusquisque ex eis quasi filius regis &#x201d;.</span>
	<span class="versiculo"><sup>19</sup> Quibus ille ait: &#x201c; Fratres mei fuerunt, filii matris meae. Vivit Dominus, si servassetis eos, non vos occiderem! &#x201d;.</span>
	<span class="versiculo"><sup>20</sup> Dixitque Iether primogenito suo: &#x201c; Surge et interfice eos! &#x201d;. Qui non eduxit gladium; timebat enim, quia adhuc puer erat.</span>
	<span class="versiculo"><sup>21</sup> Dixeruntque Zebee et Salmana: &#x201c; Tu surge et irrue in nos, quia iuxta aetatem robur est hominis &#x201d;. Surrexit Gedeon et interfecit Zebee et Salmana et tulit lunulas, quibus colla camelorum eorum decorata erant.</span>
	<span class="versiculo"><sup>22</sup> Dixeruntque viri Israel ad Gedeon: &#x201c; Dominare nostri, tu et filius tuus et filius filii tui, quia liberasti nos de manu Madian &#x201d;.</span>
	<span class="versiculo"><sup>23</sup> Quibus ille ait: &#x201c; Non dominabor vestri, nec dominabitur in vos filius meus, sed dominabitur Dominus &#x201d;.</span>
	<span class="versiculo"><sup>24</sup> Dixitque ad eos: &#x201c; Unam petitionem postulo a vobis: date mihi unusquisque anulum ex praeda sua &#x201d;. Anulos enim aureos Ismaelitae habere consuerant.</span>
	<span class="versiculo"><sup>25</sup> Qui responderunt: &#x201c; Libentissime dabimus &#x201d;. Expandentesque super terram pallium proiecerunt in eo unusquisque anulum de praeda sua.</span>
	<span class="versiculo"><sup>26</sup> Et fuit pondus postulatorum anulorum mille septingenti auri sicli absque lunulis et inauribus et vestibus purpureis, quibus Madian reges uti soliti erant, et praeter torques camelorum.</span>
	<span class="versiculo"><sup>27</sup> Fecitque ex eo Gedeon ephod et posuit illud in civitate sua Ephra. Fornicatusque est omnis Israel in eo, et factum est Gedeoni et omni domui eius in ruinam.</span>
	<span class="versiculo"><sup>28</sup> Humiliatus est autem Madian coram filiis Israel, nec potuerunt ultra elevare cervices, sed quievit terra per quadraginta annos, quibus Gedeon vivebat.</span>
	<span class="versiculo"><sup>29</sup> Abiit itaque Ierobbaal filius Ioas et habitavit in domo sua;</span>
	<span class="versiculo"><sup>30</sup> habuitque Gedeon septuaginta filios, qui egressi sunt de femore eius, eo quod multas haberet uxores.</span>
	<span class="versiculo"><sup>31</sup> Concubina quoque illius, quam habebat in Sichem, genuit ei filium, cui ipse nomen imposuit Abimelech.</span>
	<span class="versiculo"><sup>32</sup> Mortuusque est Gedeon filius Ioas in senectute bona et sepultus est in sepulcro Ioas patris sui in Ephra filiorum Abiezer.</span>
	<span class="versiculo"><sup>33</sup> Postquam autem mortuus est Gedeon, aversi sunt filii Israel et fornicati cum Baalim posuerunt sibi Baalberith in deum.</span>
	<span class="versiculo"><sup>34</sup> Nec recordati sunt Domini Dei sui, qui eruit eos de manu omnium inimicorum suorum per circuitum,</span>
	<span class="versiculo"><sup>35</sup> nec fecerunt misericordiam cum domo Ierobbaal Gedeon iuxta omnia bona, quae fecerat Israeli.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudicum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
