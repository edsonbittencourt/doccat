<div>
	<span class="capitulo">11</span>
	<span class="versiculo"><sup>1</sup> Fuit Iephte Galaadites vir fortissimus, filius meretricis mulieris, quem genuit Galaad.</span>
	<span class="versiculo"><sup>2</sup> Habuit autem Galaad uxorem, de qua suscepit filios, qui, postquam creverant, eiecerunt Iephte dicentes: &#x201c; Heres in domo patris nostri esse non poteris, quia de altera matre generatus es &#x201d;.</span>
	<span class="versiculo"><sup>3</sup> Quos ille fugiens atque devitans habitavit in terra Tob; congregatique sunt ad eum viri inopes et exierunt cum eo.</span>
	<span class="versiculo"><sup>4</sup> In illis diebus pugnabant filii Ammon contra Israel.</span>
	<span class="versiculo"><sup>5</sup> Quibus acriter instantibus, perrexerunt maiores natu de Galaad, ut tollerent in auxilium sui Iephte de terra Tob.</span>
	<span class="versiculo"><sup>6</sup> Dixeruntque ad eum: &#x201c; Veni et esto princeps noster, et pugnemus contra filios Ammon &#x201d;.</span>
	<span class="versiculo"><sup>7</sup> Quibus ille respondit: &#x201c; Nonne vos estis, qui odistis me et eiecistis de domo patris mei? Et nunc venistis ad me necessitate compulsi &#x201d;.</span>
	<span class="versiculo"><sup>8</sup> Dixeruntque principes Galaad ad Iephte: &#x201c; Ob hanc igitur causam nunc ad te venimus, ut proficiscaris nobiscum et pugnes contra filios Ammon sisque dux omnium, qui habitant in Galaad &#x201d;.</span>
	<span class="versiculo"><sup>9</sup> Iephte quoque dixit eis: &#x201c; Si revocatis me, ut pugnem pro vobis contra filios Ammon, tradideritque eos Dominus in manus meas, ego ero princeps vester &#x201d;.</span>
	<span class="versiculo"><sup>10</sup> Qui responderunt ei: &#x201c; Dominus, qui haec audit, ipse mediator ac testis est quod secundum verbum tuum faciemus &#x201d;.</span>
	<span class="versiculo"><sup>11</sup> Abiit itaque Iephte cum principibus Galaad, fecitque eum omnis populus principem sui. Locutusque est Iephte omnes sermones suos coram Domino in Maspha.</span>
	<span class="versiculo"><sup>12</sup> Et misit Iephte nuntios ad regem filiorum Ammon, qui ex persona sua dicerent: &#x201c; Quid mihi et tibi est, quia venisti contra me, ut invaderes terram meam? &#x201d;.</span>
	<span class="versiculo"><sup>13</sup> Quibus ille respondit: &#x201c; Quia tulit Israel terram meam, quando ascendit de Aegypto, a finibus Arnon usque Iaboc atque Iordanem; nunc igitur cum pace redde mihi eam &#x201d;.</span>
	<span class="versiculo"><sup>14</sup> Rursumque Iephte nuntios misit et imperavit eis, ut dicerent regi Ammon:</span>
	<span class="versiculo"><sup>15</sup> &#x201c; Haec dicit Iephte: Non tulit Israel terram Moab nec terram filiorum Ammon.</span>
	<span class="versiculo"><sup>16</sup> Sed, quando de Aegypto conscenderunt, ambulavit Israel per solitudinem usque ad mare Rubrum et venit in Cades;</span>
	<span class="versiculo"><sup>17</sup> misitque nuntios ad regem Edom dicens: &#x201c;Dimitte, ut transeam per terram tuam&#x201d;. Qui noluit acquiescere precibus eius. Misit quoque et ad regem Moab, qui et ipse transitum praebere contempsit. Mansit itaque Israel in Cades</span>
	<span class="versiculo"><sup>18</sup> et pertransiens desertum circuivit ex latere terram Edom et terram Moab venitque contra orientalem plagam terrae Moab et castrametatus est trans Arnon nec voluit intrare terminos Moab; Arnon quippe confinium est terrae Moab.</span>
	<span class="versiculo"><sup>19</sup> Misit itaque Israel nuntios ad Sehon regem Amorraeorum, regem Hesebon, et dixit ei: &#x201c;Dimitte, ut transeam per terram tuam usque ad locum meum&#x201d;.</span>
	<span class="versiculo"><sup>20</sup> Qui et ipse Israel verbis diffidens non dimisit eum transire per terminos suos, sed, omni populo suo congregato, egressus est contra eum in Iasa et fortiter resistebat.</span>
	<span class="versiculo"><sup>21</sup> Tradiditque eum Dominus in manu Israel cum omni exercitu suo, qui percussit eum et possedit omnem terram Amorraei habitatoris regionis illius,</span>
	<span class="versiculo"><sup>22</sup> universos fines eius de Arnon usque Iaboc et de solitudine usque ad Iordanem.</span>
	<span class="versiculo"><sup>23</sup> Dominus ergo, Deus Israel, subvertit Amorraeum coram populo suo Israel; et tu nunc vis possidere terram eius?</span>
	<span class="versiculo"><sup>24</sup> Nonne ea, quae tibi Chamos deus tuus in possessionem dat, tibi iure debentur? Quae autem Dominus Deus noster victor obtinuit, in nostram cedunt possessionem.</span>
	<span class="versiculo"><sup>25</sup> Num quid melior es Balac filio Sephor rege Moab? Numquid iurgatus est contra Israel et pugnavit contra eum?</span>
	<span class="versiculo"><sup>26</sup> Quando habitabat in Hesebon et viculis eius et in Aroer et villis illius et in cunctis civitatibus iuxta Arnon per trecentos annos, quare tanto tempore nihil super hac repetitione tentastis?</span>
	<span class="versiculo"><sup>27</sup> Igitur non ego pecco in te, sed tu contra me male agis indicens mihi bella non iusta. Iudicet Dominus arbiter huius diei inter filios Israel et inter filios Ammon &#x201d;.</span>
	<span class="versiculo"><sup>28</sup> Noluitque acquiescere rex filiorum Ammon verbis Iephte, quae per nuntios mandaverat.</span>
	<span class="versiculo"><sup>29</sup> Factus est ergo super Iephte spiritus Domini, et pertransiens Galaad et Manasse venit in Maspha Galaad et inde ad filios Ammon.</span>
	<span class="versiculo"><sup>30</sup> Votum autem vovit Domino dicens: &#x201c; Si tradideris filios Ammon in manus meas,</span>
	<span class="versiculo"><sup>31</sup> quicumque primus fuerit egressus de foribus domus meae mihique occurrerit revertenti cum pace a filiis Ammon, eum holocaustum offeram Domino &#x201d;.</span>
	<span class="versiculo"><sup>32</sup> Transivitque Iephte ad filios Ammon, ut pugnaret contra eos; quos tradidit Dominus in manus eius.</span>
	<span class="versiculo"><sup>33</sup> Percussitque eos ab Aroer usque dum venias in Mennith viginti civitates et usque ad Abelcharmim plaga magna nimis; humiliatique sunt filii Ammon a filiis Israel.</span>
	<span class="versiculo"><sup>34</sup> Revertenti autem Iephte in Maspha domum suam occurrit unigenita filia cum tympanis et choris: non enim habebat alios liberos.</span>
	<span class="versiculo"><sup>35</sup> Qua visa, scidit vestimenta sua et ait: &#x201c; Heu, filia mi, incurvans incurvasti me! Et tu es in eis, qui me perturbant! Aperui enim os meum ad Dominum et aliud facere non potero &#x201d;.</span>
	<span class="versiculo"><sup>36</sup> Cui illa respondit: &#x201c; Pater mi, si aperuisti os tuum ad Dominum, fac mihi, quodcumque pollicitus es, concessa tibi a Domino ultione atque victoria de hostibus tuis filiis Ammon &#x201d;.</span>
	<span class="versiculo"><sup>37</sup> Dixitque ad patrem: &#x201c; Hoc solum mihi praesta, quod deprecor: Dimitte me, ut duobus mensibus circumeam montes et plangam virginitatem meam cum sodalibus meis &#x201d;.</span>
	<span class="versiculo"><sup>38</sup> Cui ille respondit: &#x201c; Vade! &#x201d;. Et dimisit eam duobus mensibus. Cumque abisset cum sodalibus suis, flebat virginitatem suam in montibus.</span>
	<span class="versiculo"><sup>39</sup> Expletisque duobus mensibus, reversa est ad patrem suum; et fecit ei, sicut voverat, quae non cognoverat virum. Exinde mos increbuit in Israel, et consuetudo servata est,</span>
	<span class="versiculo"><sup>40</sup> ut post anni circulum conveniant in unum filiae Israel et plangant filiam Iephte Galaaditae diebus quattuor.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudicum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
