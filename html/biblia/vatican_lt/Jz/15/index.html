<div>
    <span class="capitulo">15</span>
    <span class="versiculo"><sup>1</sup> Post aliquantum autem temporis, cum dies triticeae messis instarent, venit Samson invisere volens uxorem suam et attulit ei haedum de capris. Cumque ad eam vellet intrare, prohibuit eum pater illius</span>
    <span class="versiculo"><sup>2</sup> dicens: &#x201c; Putavi quod odisses eam et ideo tradidi illam amico tuo; sed habet sororem iuniorem, quae pulchrior illa est; sit tibi pro ea uxor &#x201d;.</span>
    <span class="versiculo"><sup>3</sup> Dixitque eis Samson: &#x201c; Hac vice non erit culpa in me contra Philisthaeos, cum faciam eis mala &#x201d;.</span>
    <span class="versiculo"><sup>4</sup> Perrexitque et cepit trecentas vulpes caudasque earum iunxit ad caudas sumensque faces ligavit singulas in medio binarum caudarum;</span>
    <span class="versiculo"><sup>5</sup> facibusque igne succensis, dimisit vulpes in segetes Philisthinorum. Et comportatae iam fruges et adhuc stantes in stipula concrematae sunt in tantum, ut vineas quoque et oliveta flamma consumeret.</span>
    <span class="versiculo"><sup>6</sup> Dixeruntque Philisthim: &#x201c; Quis fecit hanc rem? &#x201d;. Quibus dictum est: &#x201c; Samson gener Thamnathaei, quia tulit uxorem eius et alteri tradidit, haec operatus est &#x201d;. Ascenderuntque Philisthim et combusserunt tam mulierem quam patrem eius.</span>
    <span class="versiculo"><sup>7</sup> Quibus ait Samson: &#x201c; Si talia facitis, utique ex vobis expetam ultionem et tunc quiescam &#x201d;.</span>
    <span class="versiculo"><sup>8</sup> Percussitque eos ingenti plaga, suram ad femur. Et descendens habitavit in spelunca petrae Etam.</span>
    <span class="versiculo"><sup>9</sup> Igitur ascendentes Philisthim in terra Iudae castrametati sunt, et in Lehi (id est Maxilla) eorum est fusus exercitus.</span>
    <span class="versiculo"><sup>10</sup> Dixeruntque ad eos viri de tribu Iudae: &#x201c; Cur ascendistis adversum nos? &#x201d;. Qui responderunt: &#x201c; Ut ligemus Samson venimus et reddamus ei, quae in nos operatus est &#x201d;.</span>
    <span class="versiculo"><sup>11</sup> Descenderunt ergo tria milia virorum de Iuda ad specum petrae Etam dixeruntque ad Samson: &#x201c; Nescis quod Philisthim imperent nobis? Quare hoc nobis facere voluisti? &#x201d;. Quibus ille ait: &#x201c; Sicut fecerunt mihi, feci eis &#x201d;.</span>
    <span class="versiculo"><sup>12</sup> &#x201c; Ligare, inquiunt, te venimus et tradere in manus Philisthinorum &#x201d;. &#x201c; Iurate, respondit, mihi quod non me occidatis &#x201d;.</span>
    <span class="versiculo"><sup>13</sup> Dixerunt: &#x201c; Non te occidemus, sed vinctum trademus &#x201d;. Ligaveruntque eum duobus novis funibus et tulerunt de petra Etam.</span>
    <span class="versiculo"><sup>14</sup> Qui cum venisset in Lehi, et Philisthim vociferantes occurrissent ei, irruit spiritus Domini in eum, et, sicut solent ad odorem ignis lina consumi, ita vincula, quibus brachia eius ligata erant, dissipata sunt et soluta.</span>
    <span class="versiculo"><sup>15</sup> Inventamque maxillam asini recentem arripiens percussit in ea mille viros</span>
    <span class="versiculo"><sup>16</sup> et ait:
&#x201c; In maxilla asini
acervum feci ex eis!
In mandibula asini
percussi mille viros! &#x201d;.</span>
    <span class="versiculo"><sup>17</sup> Cumque haec canens verba complesset, proiecit mandibulam de manu et vocavit nomen loci illius Ramathlehi (quod interpretatur Elevatio maxillae).</span>
    <span class="versiculo"><sup>18</sup> Sitiensque valde clamavit ad Dominum et ait: &#x201c; Tu dedisti in manu servi tui salutem hanc maximam atque victoriam; et en siti morior incidamque in manus incircumcisorum &#x201d;.</span>
    <span class="versiculo"><sup>19</sup> Aperuit itaque Deus fossam in Lehi, et egressae sunt inde aquae; quibus haustis, refocillavit spiritum et vires recepit. Idcirco appellatum est nomen fontis illius fons Invocantis, qui est in Lehi usque in praesentem diem.</span>
    <span class="versiculo"><sup>20</sup> Iudicavitque Israel in diebus Philisthim viginti annis.</span>
</div>
