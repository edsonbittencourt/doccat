<div>
    <span class="capitulo">10</span>
    <span class="versiculo"><sup>1</sup> Post Abimelech surrexit dux ad salvandum Israel Thola filius Phua filii Dodo, vir de Issachar, qui habitavit in Samir montis Ephraim.</span>
    <span class="versiculo"><sup>2</sup> Et iudicavit Israel viginti et tribus annis mortuusque ac sepultus est in Samir.</span>
    <span class="versiculo"><sup>3</sup> Huic successit Iair Galaadites, qui iudicavit Israel per viginti et duos annos</span>
    <span class="versiculo"><sup>4</sup> habens triginta filios sedentes super triginta pullos asinarum, et ipsis erant triginta civitates, quae appellatae sunt Havoth Iair (id est villae Iair) usque in praesentem diem, in terra Galaad.</span>
    <span class="versiculo"><sup>5</sup> Mortuusque est Iair ac sepultus in Camon.</span>
    <span class="versiculo"><sup>6</sup> Filii autem Israel peccatis veteribus iungentes nova fecerunt malum in conspectu Domini et servierunt Baalim et Astharoth et diis Syriae ac Sidonis et Moab et filiorum Ammon et Philisthim; dimiseruntque Dominum et non colebant eum.</span>
    <span class="versiculo"><sup>7</sup> Contra quos iratus tradidit eos in manu Philisthim et filiorum Ammon.</span>
    <span class="versiculo"><sup>8</sup> Afflictique sunt et vehementer oppressi per annos decem et octo omnes filii Israel, qui habitabant trans Iordanem in terra Amorraei in Galaad;</span>
    <span class="versiculo"><sup>9</sup> in tantum ut filii Ammon Iordanem transirent ad pugnandum etiam contra Iudam et Beniamin et domum Ephraim; afflictusque est Israel nimis.</span>
    <span class="versiculo"><sup>10</sup> Et clamantes filii Israel ad Dominum dixerunt: &#x201c; Peccavimus tibi, quia dereliquimus Deum nostrum et servivimus Baalim &#x201d;.</span>
    <span class="versiculo"><sup>11</sup> Quibus locutus est Dominus: &#x201c; Numquid non Aegyptii et Amorraei filiique Ammon et Philisthim,</span>
    <span class="versiculo"><sup>12</sup> Sidonii quoque et Amalec et Madian oppresserunt vos, et clamastis ad me, et erui vos de manu eorum?</span>
    <span class="versiculo"><sup>13</sup> Et tamen reliquistis me et coluistis deos alienos; idcirco non addam ut ultra vos liberem.</span>
    <span class="versiculo"><sup>14</sup> Ite et invocate deos, quos elegistis: ipsi vos liberent in tempore angustiae! &#x201d;.</span>
    <span class="versiculo"><sup>15</sup> Dixeruntque filii Israel ad Dominum: &#x201c;Peccavimus; redde tu nobis, quidquid tibi placet, tantum nunc libera nos &#x201d;.</span>
    <span class="versiculo"><sup>16</sup> Quae dicentes omnia de finibus suis alienorum deorum idola proiecerunt et servierunt Domino, qui doluit super miseriis Israel.</span>
    <span class="versiculo"><sup>17</sup> Itaque filii Ammon convocati in Galaad fixere tentoria; contra quos congregati filii Israel in Maspha castrametati sunt.</span>
    <span class="versiculo"><sup>18</sup> Dixeruntque populus, principes Galaad, singuli ad proximos suos: &#x201c; Qui primus contra filios Ammon coeperit dimicare, erit dux omnium habitatorum Galaad &#x201d;.</span>
</div>
