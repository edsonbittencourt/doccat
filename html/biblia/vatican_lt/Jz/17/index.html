<div>
	<span class="capitulo">17</span>
	<span class="versiculo"><sup>1</sup> Fuit vir quidam de monte Ephraim nomine Michas,</span>
	<span class="versiculo"><sup>2</sup> qui dixit matri suae: &#x201c; Mille centum argenteos, qui ablati sunt a te et super quibus, me audiente, maledicens iuraveras, ecce ego habeo; ego abstuli &#x201d;. Cui illa respondit: &#x201c; Benedictus filius meus Domino! &#x201d;.</span>
	<span class="versiculo"><sup>3</sup> Reddidit ergo eos matri suae, quae dixit ei: &#x201c; Consecravi et vovi argentum hoc Domino: de manu mea suscipiat pro filio meo, ut faciat sculptile atque conflatile. Et nunc trado illud tibi &#x201d;.</span>
	<span class="versiculo"><sup>4</sup> Reddiditque eos matri suae, quae tulit ducentos argenteos et dedit eos argentario, ut faceret ex eis sculptile atque conflatile, quod fuit in domo Michae,</span>
	<span class="versiculo"><sup>5</sup> qui aediculam Dei habens fecit ephod ac theraphim implevitque unius filiorum suorum manum, et factus est ei sacerdos.</span>
	<span class="versiculo"><sup>6</sup> In diebus illis non erat rex in Israel, sed unusquisque, quod sibi rectum videbatur, hoc faciebat.</span>
	<span class="versiculo"><sup>7</sup> Fuit quoque adulescens de Bethlehem Iudae ex cognatione Iudae; eratque ipse Levites et habitabat ibi ut advena.</span>
	<span class="versiculo"><sup>8</sup> Egressusque de civitate Bethlehem peregrinari voluit ubicumque sibi commodum repperisset. Cumque iter faciens venisset in monte Ephraim usque ad domum Michae,</span>
	<span class="versiculo"><sup>9</sup> interrogatus est ab eo unde venisset. Qui respondit: &#x201c; Levita sum de Bethlehem Iudae et vado, ut habitem, ubi potuero et utile mihi esse perspexero &#x201d;.</span>
	<span class="versiculo"><sup>10</sup> Dixitque Michas: &#x201c; Mane apud me et esto mihi parens ac sacerdos; daboque tibi per annos singulos decem argenteos ac vestium apparatum et quae ad victum sunt necessaria &#x201d;.</span>
	<span class="versiculo"><sup>11</sup> Acquievit et mansit apud hominem fuitque illi quasi unus de filiis.</span>
	<span class="versiculo"><sup>12</sup> Implevitque Michas manum eius et habuit puerum sacerdotem apud se,</span>
	<span class="versiculo"><sup>13</sup> &#x201c; nunc scio, dicens, quod benefaciet mihi Dominus habenti levitici generis sacerdotem &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudicum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
