<div>
	<span class="capitulo">4</span>
	<span class="versiculo"><sup>1</sup> Addideruntque filii Israel facere malum in conspectu Domini post mortem Aod,</span>
	<span class="versiculo"><sup>2</sup> et tradidit illos Dominus in manu Iabin regis Chanaan, qui regnavit in Asor. Habuitque ducem exercitus sui nomine Sisaram: ipse autem habitabat in Haroseth gentium.</span>
	<span class="versiculo"><sup>3</sup> Clamaveruntque filii Israel ad Dominum; nongentos enim habebat falcatos currus et per viginti annos vehementer oppresserat eos.</span>
	<span class="versiculo"><sup>4</sup> Erat autem Debora prophetis, uxor Lapidoth, quae iudicabat Israel in illo tempore.</span>
	<span class="versiculo"><sup>5</sup> Et sedebat sub palma Deborae inter Rama et Bethel in monte Ephraim; ascendebantque ad eam filii Israel in iudicium.</span>
	<span class="versiculo"><sup>6</sup> Quae misit et vocavit Barac filium Abinoem de Cedes Nephthali dixitque ad eum: &#x201c; Praecepit tibi Dominus, Deus Israel: Vade et duc exercitum in montem Thabor tollesque tecum decem milia pugnatorum de filiis Nephthali et de filiis Zabulon.</span>
	<span class="versiculo"><sup>7</sup> Ego autem ducam ad te in loco torrentis Cison Sisaram principem exercitus Iabin et currus eius atque omnem multitudinem et tradam eum in manu tua &#x201d;.</span>
	<span class="versiculo"><sup>8</sup> Dixitque ad eam Barac: &#x201c; Si venis mecum, vadam; si nolueris venire mecum, non pergam &#x201d;.</span>
	<span class="versiculo"><sup>9</sup> Quae dixit ad eum: &#x201c; Ibo quidem tecum; sed in hac via non erit tibi gloria, quia in manu mulieris tradet Dominus Sisaram &#x201d;.
Surrexit itaque Debora et perrexit cum Barac in Cedes.</span>
	<span class="versiculo"><sup>10</sup> Qui, accitis Zabulon et Nephthali in Cedes, ascendit cum decem milibus pugnatorum habens Deboram in comitatu suo.</span>
	<span class="versiculo"><sup>11</sup> Haber autem Cinaeus recesserat a ceteris Cinaeis fratribus suis filiis Hobab cognati Moysi et tetendit tabernaculum usque ad quercum in Saananim iuxta Cedes.</span>
	<span class="versiculo"><sup>12</sup> Nuntiatumque est Sisarae quod ascendisset Barac filius Abinoem in montem Thabor,</span>
	<span class="versiculo"><sup>13</sup> et congregavit omnes nongentos falcatos currus omnemque exercitum, qui cum eo erat, de Haroseth gentium ad torrentem Cison.</span>
	<span class="versiculo"><sup>14</sup> Dixitque Debora ad Barac: &#x201c; Surge: haec est enim dies, in qua tradidit Dominus Sisaram in manus tuas. En ipse ductor est tuus &#x201d;. Descendit itaque Barac de monte Thabor, et decem milia pugnatorum cum eo.</span>
	<span class="versiculo"><sup>15</sup> Perterruitque Dominus Sisaram et omnes currus eius universamque multitudinem in ore gladii ad conspectum Barac, in tantum ut Sisara de curru desiliens pedibus fugeret,</span>
	<span class="versiculo"><sup>16</sup> et Barac persequeretur fugientes currus et exercitum usque ad Haroseth gentium, et omnis hostium multitudo usque ad internecionem caderet.</span>
	<span class="versiculo"><sup>17</sup> Sisara autem fugiens pervenit ad tentorium Iahel uxoris Haber Cinaei; erat enim pax inter Iabin regem Asor et domum Haber Cinaei.</span>
	<span class="versiculo"><sup>18</sup> Egressa igitur Iahel in occursum Sisarae dixit ad eum: &#x201c; Intra ad me, domine mi; intra, ne timeas &#x201d;. Qui ingressus tabernaculum eius et opertus ab ea panno,</span>
	<span class="versiculo"><sup>19</sup> dixit ad eam: &#x201c; Da mihi, obsecro, paululum aquae, quia sitio &#x201d;. Quae aperuit utrem lactis et dedit ei bibere et operuit illum.</span>
	<span class="versiculo"><sup>20</sup> Dixitque Sisara ad eam: &#x201c; Sta ante ostium tabernaculi et, cum venerit aliquis interrogans te et dicens: &#x201c;Numquid hic est aliquis?&#x201d;, respondebis: &#x201c;Nullus est&#x201d; &#x201d;.</span>
	<span class="versiculo"><sup>21</sup> Tulit porro Iahel uxor Haber clavum tabernaculi assumens pariter malleum; et ingressa abscondite et cum silentio, posuit supra tempus capitis eius clavum, percussumque malleo defixit in cerebrum usque ad terram; qui soporem morti socians defecit et mortuus est.</span>
	<span class="versiculo"><sup>22</sup> Et ecce Barac sequens Sisaram veniebat; egressaque Iahel in occursum eius dixit ei: &#x201c; Veni, et ostendam tibi virum, quem quaeris &#x201d;. Qui cum intrasset ad eam, vidit Sisaram iacentem mortuum et clavum infixum in tempore eius.</span>
	<span class="versiculo"><sup>23</sup> Humiliavit ergo Deus in die illo Iabin regem Chanaan coram filiis Israel,</span>
	<span class="versiculo"><sup>24</sup> qui crescebant cotidie et forti manu opprimebant Iabin regem Chanaan, donec delerent eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudicum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
