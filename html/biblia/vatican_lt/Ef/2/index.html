<div>
	<span class="capitulo">2</span>
	<span class="versiculo"><sup>1</sup> Et vos, cum essetis mortui de lictis et peccatis vestris,</span>
	<span class="versiculo"><sup>2</sup> in qui bus aliquando ambulastis secundum saeculum mundi huius, secundum principem potestatis aeris, spiritus, qui nunc operatur in filios diffidentiae;</span>
	<span class="versiculo"><sup>3</sup> in quibus et nos omnes aliquando conversati sumus in concupiscentiis carnis nostrae, facientes voluntates carnis et cogitationum, et eramus natura filii irae, sicut et ceteri.</span>
	<span class="versiculo"><sup>4</sup> Deus autem, qui dives est in misericordia, propter nimiam caritatem suam, qua dilexit nos,</span>
	<span class="versiculo"><sup>5</sup> et cum essemus mortui peccatis, convivificavit nos Christo &#x2014; gratia estis salvati &#x2014;</span>
	<span class="versiculo"><sup>6</sup> et conresuscitavit et consedere fecit in caelestibus in Christo Iesu,</span>
	<span class="versiculo"><sup>7</sup> ut ostenderet in saeculis supervenientibus abundantes divitias gratiae suae in bonitate super nos in Christo Iesu.</span>
	<span class="versiculo"><sup>8</sup> Gratia enim estis salvati per fidem; et hoc non ex vobis, Dei donum est:</span>
	<span class="versiculo"><sup>9</sup> non ex operibus, ut ne quis glorietur.</span>
	<span class="versiculo"><sup>10</sup> Ipsius enim sumus factura, creati in Christo Iesu in opera bona, quae praeparavit Deus, ut in illis ambulemus.</span>
	<span class="versiculo"><sup>11</sup> Propter quod memores estote, quod aliquando vos gentes in carne, qui dicimini praeputium ab ea, quae dicitur circumcisio in carne manufacta,</span>
	<span class="versiculo"><sup>12</sup> quia eratis illo in tempore sine Christo, alienati a conversatione Israel et extranei testamentorum promissionis, spem non habentes et sine Deo in mundo.</span>
	<span class="versiculo"><sup>13</sup> Nunc autem in Christo Iesu vos, qui aliquando eratis longe, facti estis prope in sanguine Christi.</span>
	<span class="versiculo"><sup>14</sup> Ipse est enim pax nostra, qui fecit utraque unum et medium parietem maceriae solvit, inimicitiam, in carne sua,</span>
	<span class="versiculo"><sup>15</sup> legem mandatorum in decretis evacuans, ut duos condat in semetipso in unum novum hominem, faciens pacem,</span>
	<span class="versiculo"><sup>16</sup> et reconciliet ambos in uno corpore Deo per crucem, interficiens inimicitiam in semetipso.</span>
	<span class="versiculo"><sup>17</sup> Et veniens evangelizavit pacem vobis, qui longe fuistis, et pacem his, qui prope;</span>
	<span class="versiculo"><sup>18</sup> quoniam per ipsum habemus accessum ambo in uno Spiritu ad Patrem.</span>
	<span class="versiculo"><sup>19</sup> Ergo iam non estis extranei et advenae, sed estis concives sanctorum et domestici Dei,</span>
	<span class="versiculo"><sup>20</sup> superaedificati super fundamentum apostolorum et prophetarum, ipso summo angulari lapide Christo Iesu,</span>
	<span class="versiculo"><sup>21</sup> in quo omnis aedificatio compacta crescit in templum sanctum in Domino,</span>
	<span class="versiculo"><sup>22</sup> in quo et vos coaedificamini in habitaculum Dei in Spiritu.</span>
</div>
