<div>
	<span class="capitulo">6</span>
	<span class="versiculo"><sup>1</sup> Filii, oboedite parentibus vestris in Domino; hoc enim est iu stum.</span>
	<span class="versiculo"><sup>2</sup> Honora patrem tuum et matrem, quod est mandatum primum cum promissione,</span>
	<span class="versiculo"><sup>3</sup> ut bene sit tibi, et sis longaevus super terram.</span>
	<span class="versiculo"><sup>4</sup> Et, patres, nolite ad iracundiam provocare filios vestros, sed educate illos in disciplina et correptione Domini.</span>
	<span class="versiculo"><sup>5</sup> Servi, oboedite dominis carnalibus cum timore et tremore, in simplicitate cordis vestri, sicut Christo;</span>
	<span class="versiculo"><sup>6</sup> non ad oculum servientes, quasi hominibus placentes, sed ut servi Christi facientes voluntatem Dei ex animo;</span>
	<span class="versiculo"><sup>7</sup> cum bona voluntate servientes, sicut Domino et non hominibus,</span>
	<span class="versiculo"><sup>8</sup> scientes quoniam unusquisque, si quid fecerit bonum, hoc percipiet a Domino, sive servus sive liber.</span>
	<span class="versiculo"><sup>9</sup> Et, domini, eadem facite illis, remittentes minas, scientes quia et illorum et vester Dominus est in caelis, et personarum acceptio non est apud eum.</span>
	<span class="versiculo"><sup>10</sup> De cetero confortamini in Domino et in potentia virtutis eius.</span>
	<span class="versiculo"><sup>11</sup> Induite armaturam Dei, ut possitis stare adversus insidias Diaboli.</span>
	<span class="versiculo"><sup>12</sup> Quia non est nobis colluctatio adversus sanguinem et carnem sed adversus principatus, adversus potestates, adversus mundi rectores tenebrarum harum, adversus spiritalia nequitiae in caelestibus.</span>
	<span class="versiculo"><sup>13</sup> Propterea accipite armaturam Dei, ut possitis resistere in die malo et, omnibus perfectis, stare.</span>
	<span class="versiculo"><sup>14</sup> State ergo succincti lumbos vestros in veritate et induti loricam iustitiae</span>
	<span class="versiculo"><sup>15</sup> et calceati pedes in praeparatione evangelii pacis,</span>
	<span class="versiculo"><sup>16</sup> inomnibus sumentes scutum fidei, in quo possitis omnia tela Maligni ignea exstinguere;</span>
	<span class="versiculo"><sup>17</sup> et galeam salutis assumite et gladium Spiritus, quod est verbum Dei;</span>
	<span class="versiculo"><sup>18</sup> per omnem orationem et obsecrationem orantes omni tempore in Spiritu, et in ipso vigilantes in omni instantia et obsecratione pro omnibus sanctis</span>
	<span class="versiculo"><sup>19</sup> et pro me, ut detur mihi sermo in aperitione oris mei cum fiducia notum facere mysterium evangelii,</span>
	<span class="versiculo"><sup>20</sup> pro quo legatione fungor in catena, ut in ipso audeam, prout oportet me, loqui.</span>
	<span class="versiculo"><sup>21</sup> Ut autem et vos sciatis, quae circa me sunt, quid agam, omnia nota vobis faciet Tychicus, carissimus frater et fidelis minister in Domino,</span>
	<span class="versiculo"><sup>22</sup> quem misi ad vos in hoc ipsum, ut cognoscatis, quae circa nos sunt, et consoletur corda vestra.</span>
	<span class="versiculo"><sup>23</sup> Pax fratribus et caritas cum fide a Deo Patre et Domino Iesu Christo.</span>
	<span class="versiculo"><sup>24</sup> Gratia cum omnibus, qui diligunt Dominum nostrum Iesum Christum in incorruptione.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ephesios_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
