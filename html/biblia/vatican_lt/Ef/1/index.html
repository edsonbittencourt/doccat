<div>
	<span class="capitulo">1</span>
	<span class="versiculo"><sup>1</sup> Paulus, apostolus Christi Iesu per voluntatem Dei, sanctis, qui sunt Ephesi, et fidelibus in Christo Iesu:</span>
	<span class="versiculo"><sup>2</sup> gratia vobis et pax a Deo Patre nostro et Domino Iesu Christo.</span>
	<span class="versiculo"><sup>3</sup> Benedictus Deus et Pater Domini nostri Iesu Christi,
qui benedixit nos in omni benedictione spiritali in caelestibus in Christo,</span>
	<span class="versiculo"><sup>4</sup> sicut elegit nos in ipso ante mundi constitutionem,
ut essemus sancti et immaculati in conspectu eius in caritate;</span>
	<span class="versiculo"><sup>5</sup> qui praedestinavit nos in adoptionem filiorum
per Iesum Christum in ipsum,
secundum beneplacitum voluntatis suae,</span>
	<span class="versiculo"><sup>6</sup> in laudem gloriae gratiae suae,
in qua gratificavit nos in Dilecto,</span>
	<span class="versiculo"><sup>7</sup> in quo habemus redemptionem per sanguinem eius,
remissionem peccatorum,
secundum divitias gratiae eius,</span>
	<span class="versiculo"><sup>8</sup> quam superabundare fecit in nobis
in omni sapientia et prudentia,</span>
	<span class="versiculo"><sup>9</sup> notum faciens nobis mysterium voluntatis suae,
secundum beneplacitum eius, quod proposuit in eo,</span>
	<span class="versiculo"><sup>10</sup> in dispensationem plenitudinis temporum:
recapitulare omnia in Christo,
quae in caelis et quae in terra, in ipso;</span>
	<span class="versiculo"><sup>11</sup> in quo etiam sorte vocati sumus, praedestinati secundum propositum eius, qui omnia operatur secundum consilium voluntatis suae,</span>
	<span class="versiculo"><sup>12</sup> ut simus in laudem gloriae eius, qui ante speravimus in Christo;</span>
	<span class="versiculo"><sup>13</sup> in quo et vos cum audissetis verbum veritatis, evangelium salutis vestrae, in quo et credentes signati estis Spiritu promissionis Sancto,</span>
	<span class="versiculo"><sup>14</sup> qui est arrabo hereditatis nostrae in redemptionem acquisitionis, in laudem gloriae ipsius.</span>
	<span class="versiculo"><sup>15</sup> Propterea et ego audiens fidem vestram, quae est in Domino Iesu, et dilectionem in omnes sanctos,</span>
	<span class="versiculo"><sup>16</sup> non cesso gratias agens pro vobis memoriam faciens in orationibus meis,</span>
	<span class="versiculo"><sup>17</sup> ut Deus Domini nostri Iesu Christi, Pater gloriae, det vobis Spiritum sapientiae et revelationis in agnitione eius,</span>
	<span class="versiculo"><sup>18</sup> illuminatos oculos cordis vestri, ut sciatis quae sit spes vocationis eius, quae divitiae gloriae hereditatis eius in sanctis,</span>
	<span class="versiculo"><sup>19</sup> et quae sit supereminens magnitudo virtutis eius in nos, qui credimus, secundum operationem potentiae virtutis eius,</span>
	<span class="versiculo"><sup>20</sup> quam operatus est in Christo, suscitans illum a mortuis et constituens ad dexteram suam in caelestibus</span>
	<span class="versiculo"><sup>21</sup> supra omnem principatum et potestatem et virtutem et dominationem et omne nomen, quod nominatur non solum in hoc saeculo sed et in futuro;</span>
	<span class="versiculo"><sup>22</sup> et omnia subiecit sub pedibus eius et ipsum dedit caput supra omnia ecclesiae,</span>
	<span class="versiculo"><sup>23</sup> quae est corpus ipsius, plenitudo eius, qui omnia in omnibus adimpletur.</span>
</div>
