<div>
	<span class="capitulo">5</span>
	<span class="versiculo"><sup>1</sup> Estote ergo imitatores Dei, sicut filii carissimi,</span>
	<span class="versiculo"><sup>2</sup> et ambulate in dilectione, sicut et Christus dilexit nos et tradidit seipsum pro nobis oblationem et hostiam Deo in odorem suavitatis.</span>
	<span class="versiculo"><sup>3</sup> Fornicatio autem et omnis immunditia aut avaritia nec nominetur in vobis, sicut decet sanctos,</span>
	<span class="versiculo"><sup>4</sup> et turpitudo et stultiloquium aut scurrilitas, quae non decent, sed magis gratiarum actio.</span>
	<span class="versiculo"><sup>5</sup> Hoc enim scitote intellegentes quod omnis fornicator aut immundus aut avarus, id est idolorum cultor, non habet hereditatem in regno Christi et Dei.</span>
	<span class="versiculo"><sup>6</sup> Nemo vos decipiat inanibus verbis; propter haec enim venit ira Dei in filios diffidentiae.</span>
	<span class="versiculo"><sup>7</sup> Nolite ergo effici comparticipes eorum;</span>
	<span class="versiculo"><sup>8</sup> eratis enim aliquando tenebrae, nunc autem lux in Domino. Ut filii lucis ambulate</span>
	<span class="versiculo"><sup>9</sup> &#x2014; fructus enim lucis est in omni bonitate et iustitia et veritate &#x2014;</span>
	<span class="versiculo"><sup>10</sup> probantes quid sit beneplacitum Domino;</span>
	<span class="versiculo"><sup>11</sup> et nolite communicare operibus infructuosis tenebrarum, magis autem et redarguite;</span>
	<span class="versiculo"><sup>12</sup> quae enim in occulto fiunt ab ipsis, turpe est et dicere;</span>
	<span class="versiculo"><sup>13</sup> omnia autem, quae arguuntur, a lumine manifestantur,</span>
	<span class="versiculo"><sup>14</sup> omne enim, quod manifestatur, lumen est. Propter quod dicit: &#x201c; Surge, qui dormis, et exsurge a mortuis, et illuminabit te Christus &#x201d;.</span>
	<span class="versiculo"><sup>15</sup> Videte itaque caute quomodo ambuletis, non quasi insipientes sed ut sapientes,</span>
	<span class="versiculo"><sup>16</sup> redimentes tempus, quoniam dies mali sunt.</span>
	<span class="versiculo"><sup>17</sup> Propterea nolite fieri imprudentes, sed intellegite, quae sit voluntas Domini.</span>
	<span class="versiculo"><sup>18</sup> Et nolite inebriari vino, in quo est luxuria, sed implemini Spiritu</span>
	<span class="versiculo"><sup>19</sup> loquentes vobismetipsis in psalmis et hymnis et canticis spiritalibus, cantantes et psallentes in cordibus vestris Domino.</span>
	<span class="versiculo"><sup>20</sup> Gratias agentes semper pro omnibus in nomine Domini nostri Iesu Christi Deo et Patri,</span>
	<span class="versiculo"><sup>21</sup> subiecti invicem in timore Christi.</span>
	<span class="versiculo"><sup>22</sup> Mulieres viris suis sicut Domino,</span>
	<span class="versiculo"><sup>23</sup> quoniam vir caput est mulieris, sicut et Christus caput est ecclesiae, ipse salvator corporis.</span>
	<span class="versiculo"><sup>24</sup> Sed ut ecclesia subiecta est Christo, ita et mulieres viris in omnibus.</span>
	<span class="versiculo"><sup>25</sup> Viri, diligite uxores, sicut et Christus dilexit ecclesiam et seipsum tradidit pro ea,</span>
	<span class="versiculo"><sup>26</sup> ut illam sanctificaret mundans lavacro aquae in verbo,</span>
	<span class="versiculo"><sup>27</sup> ut exhiberet ipse sibi gloriosam ecclesiam non habentem maculam aut rugam aut aliquid eiusmodi, sed ut sit sancta et immaculata.</span>
	<span class="versiculo"><sup>28</sup> Ita et viri debent diligere uxores suas ut corpora sua. Qui suam uxorem diligit, seipsum diligit;</span>
	<span class="versiculo"><sup>29</sup> nemo enim umquam carnem suam odio habuit, sed nutrit et fovet eam sicut et Christus ecclesiam,</span>
	<span class="versiculo"><sup>30</sup> quia membra sumus corporis eius.</span>
	<span class="versiculo"><sup>31</sup> Propter hoc relinquet homo patrem et matrem et adhaerebit uxori suae, et erunt duo in carne una.</span>
	<span class="versiculo"><sup>32</sup> Mysterium hoc magnum est; ego autem dico de Christo et ecclesia!</span>
	<span class="versiculo"><sup>33</sup> Verumtamen et vos singuli unusquisque suam uxorem sicut seipsum diligat; uxor autem timeat virum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ephesios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
