<div>
    <span class="capitulo">3</span>
    <span class="versiculo"><sup>1</sup> Huius rei gratia, ego Paulus, vinctus Christi Iesu pro vobis gentibus &#x2014;</span>
    <span class="versiculo"><sup>2</sup> si tamen audistis dispensationem gratiae Dei, quae data est mihi pro vobis,</span>
    <span class="versiculo"><sup>3</sup> quoniam secundum revelationem notum mihi factum est mysterium, sicut supra scripsi in brevi,</span>
    <span class="versiculo"><sup>4</sup> prout potestis legentes intellegere prudentiam meam in mysterio Christi,</span>
    <span class="versiculo"><sup>5</sup> quod aliis generationibus non innotuit filiis hominum, sicuti nunc revelatum est sanctis apostolis eius et prophetis in Spiritu,</span>
    <span class="versiculo"><sup>6</sup> esse gentes coheredes et concorporales et comparticipes promissionis in Christo Iesu per evangelium,</span>
    <span class="versiculo"><sup>7</sup> cuius factus sum minister secundum donum gratiae Dei, quae data est mihi secundum operationem virtutis eius.</span>
    <span class="versiculo"><sup>8</sup> Mihi omnium sanctorum minimo data est gratia haec: gentibus evangelizare investigabiles divitias Christi</span>
    <span class="versiculo"><sup>9</sup> et illuminare omnes, quae sit dispensatio mysterii absconditi a saeculis in Deo, qui omnia creavit,</span>
    <span class="versiculo"><sup>10</sup> ut innotescat nunc principatibus et potestatibus in caelestibus per ecclesiam multiformis sapientia Dei,</span>
    <span class="versiculo"><sup>11</sup> secundum propositum saeculorum, quod fecit in Christo Iesu Domino nostro,</span>
    <span class="versiculo"><sup>12</sup> in quo habemus fiduciam et accessum in confidentia per fidem eius.</span>
    <span class="versiculo"><sup>13</sup> Propter quod peto, ne deficiatis in tribulationibus meis pro vobis, quae est gloria vestra.</span>
    <span class="versiculo"><sup>14</sup> Huius rei gratia flecto genua mea ad Patrem,</span>
    <span class="versiculo"><sup>15</sup> ex quo omnis paternitas in caelis et in terra nominatur,</span>
    <span class="versiculo"><sup>16</sup> ut det vobis secundum divitias gloriae suae virtute corroborari per Spiritum eius in interiorem hominem,</span>
    <span class="versiculo"><sup>17</sup> habitare Christum per fidem in cordibus vestris, in caritate radicati et fundati,</span>
    <span class="versiculo"><sup>18</sup> ut valeatis comprehendere cum omnibus sanctis quae sit latitudo et longitudo et sublimitas et profundum,</span>
    <span class="versiculo"><sup>19</sup> scire etiam supereminentem scientiae caritatem Christi, ut impleamini in omnem plenitudinem Dei.</span>
    <span class="versiculo"><sup>20</sup> Ei autem, qui potens est supra omnia facere superabundanter quam petimus aut intellegimus, secundum virtutem, quae operatur in nobis,</span>
    <span class="versiculo"><sup>21</sup> ipsi gloria in ecclesia et in Christo Iesu in omnes generationes saeculi saeculorum. Amen.</span>
</div>
