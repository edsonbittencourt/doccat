<div>
	<span class="capitulo">3</span>
	<span class="versiculo"><sup>1</sup> Iustorum autem animae in manu Dei sunt,
et non tanget illos tormentum mortis.</span>
	<span class="versiculo"><sup>2</sup> Visi sunt oculis insipientium mori,
et aestimata est afflictio exitus illorum,</span>
	<span class="versiculo"><sup>3</sup> et, quod a nobis est iter, exterminium;
illi autem sunt in pace.</span>
	<span class="versiculo"><sup>4</sup> Etenim, si coram hominibus tormenta passi sunt,
spes illorum immortalitate plena est;</span>
	<span class="versiculo"><sup>5</sup> et in paucis correpti, in multis bene disponentur,
quoniam Deus tentavit eos
et invenit illos dignos se.</span>
	<span class="versiculo"><sup>6</sup> Tamquam aurum in fornace probavit illos
et quasi holocausti hostiam accepit illos,</span>
	<span class="versiculo"><sup>7</sup> et in tempore visitationis illorum fulgebunt
et tamquam scintillae in arundineto discurrent;</span>
	<span class="versiculo"><sup>8</sup> iudicabunt nationes et dominabuntur populis,
et regnabit Dominus illorum in perpetuum.</span>
	<span class="versiculo"><sup>9</sup> Qui confidunt in illo, intellegent veritatem,
et fideles in dilectione acquiescent illi,
quoniam gratia et misericordia est sanctis eius,
et visitatio electis eius.</span>
	<span class="versiculo"><sup>10</sup> Impii autem, secundum quae cogitaverunt, correptionem habebunt;
qui neglexerunt iustum et a Domino recesserunt.</span>
	<span class="versiculo"><sup>11</sup> Sapientiam enim et disciplinam qui despicit, infelix est,
et vacua est spes illorum, et labores sine fructu,
et inutilia opera eorum.</span>
	<span class="versiculo"><sup>12</sup> Mulieres eorum insensatae sunt,
et nequissimi filii eorum,
maledicta generatio eorum.</span>
	<span class="versiculo"><sup>13</sup> Quoniam felix est sterilis et incoinquinata,
quae nescivit torum in delicto;
habebit fructum in respectione animarum.</span>
	<span class="versiculo"><sup>14</sup> Et spado, qui non operatus est per manus suas iniquitatem
nec cogitavit adversus Dominum nequissima,
dabitur enim illi fidei donum electum,
et sors in templo Domini acceptissima.</span>
	<span class="versiculo"><sup>15</sup> Bonorum enim laborum gloriosus est fructus;
et, quae non concidat, radix sapientiae.</span>
	<span class="versiculo"><sup>16</sup> Filii autem adulterorum in inconsummatione erunt,
et ab iniquo toro semen exterminabitur.</span>
	<span class="versiculo"><sup>17</sup> Et, si quidem longae vitae erunt, in nihilum computabuntur,
et sine honore erit in novissimo senectus illorum;</span>
	<span class="versiculo"><sup>18</sup> et, si celerius defuncti fuerint, non habebunt spem
nec in die agnitionis allocutionem:</span>
	<span class="versiculo"><sup>19</sup> generationis enim iniquae dirae sunt consummationes.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
