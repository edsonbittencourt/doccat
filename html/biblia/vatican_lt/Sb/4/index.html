<div>
	<span class="capitulo">4</span>
	<span class="versiculo"><sup>1</sup> Melius est absque liberis esse cum virtute;
immortalitas est enim in memoria illius,
quoniam et apud Deum nota est et apud homines.</span>
	<span class="versiculo"><sup>2</sup> Cum praesens est, imitantur illam;
et desiderant eam, cum se eduxerit;
et in perpetuum coronata triumphat,
incoinquinatorum certaminum praemium vincens.</span>
	<span class="versiculo"><sup>3</sup> Multigena autem impiorum multitudo non erit utilis
et spuriis vitulaminibus non dabit radicem in profundum altam
nec stabile firmamentum collocabit.</span>
	<span class="versiculo"><sup>4</sup> Etenim, si in ramis ad tempus germinaverit,
infirmiter posita a vento commovebitur
et a nimietate ventorum eradicabitur.</span>
	<span class="versiculo"><sup>5</sup> Confringentur rami inconsummati,
et fructus illorum inutilis et acerbus ad manducandum
et ad nihilum aptus.</span>
	<span class="versiculo"><sup>6</sup> Ex iniquis enim somnis filii, qui nascuntur,
testes sunt nequitiae adversus parentes
in interrogatione sua.</span>
	<span class="versiculo"><sup>7</sup> Iustus autem, si morte praeoccupatus fuerit,
in refrigerio erit.</span>
	<span class="versiculo"><sup>8</sup> Senectus enim venerabilis, non quae est diuturna,
neque annorum numero computatur;</span>
	<span class="versiculo"><sup>9</sup> cani autem sunt sensus hominis,
et aetas senectutis vita immaculata.</span>
	<span class="versiculo"><sup>10</sup> Placens Deo factus est dilectus
et vivens inter peccatores translatus est;</span>
	<span class="versiculo"><sup>11</sup> raptus est, ne malitia mutaret intellectum eius,
aut ne fictio deciperet animam illius.</span>
	<span class="versiculo"><sup>12</sup> Fascinatio enim nugacitatis obscurat bona,
et inconstantia concupiscentiae transvertit sensum sine malitia.</span>
	<span class="versiculo"><sup>13</sup> Consummatus in brevi
explevit tempora multa;</span>
	<span class="versiculo"><sup>14</sup> placita enim erat Deo anima illius,
propter hoc properavit educere illum de medio iniquitatis.
Populi autem videntes et non intellegentes
nec ponentes in praecordiis talia,</span>
	<span class="versiculo"><sup>15</sup> quoniam gratia et misericordia est in electis eius,
et visitatio in sanctis illius.</span>
	<span class="versiculo"><sup>16</sup> Condemnat autem iustus mortuus vivos impios,
et iuventus celerius consummata longaevam senectutem iniusti.</span>
	<span class="versiculo"><sup>17</sup> Videbunt enim finem sapientis
et non intellegent quid cogitaverit de illo Deus,
et quare munierit illum Dominus.</span>
	<span class="versiculo"><sup>18</sup> Videbunt et contemnent;
illos autem Dominus irridebit.</span>
	<span class="versiculo"><sup>19</sup> Et erunt post haec tamquam corpus sine honore
et in contumeliam inter mortuos in perpetuum,
quoniam disrumpet illos praecipites sine voce
et commovebit illos a fundamentis, et usque ad supremum desolabuntur
et erunt in dolore,
et memoria illorum peribit.</span>
	<span class="versiculo"><sup>20</sup> Venient in computatione peccatorum suorum timidi,
et traducent illos ex adverso iniquitates ipsorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
