<div>
	<span class="capitulo">1</span>
	<span class="versiculo"><sup>1</sup> Diligite iustitiam, qui iudicatis terram,
sentite de Domino in bonitate
et in simplicitate cordis quaerite illum,</span>
	<span class="versiculo"><sup>2</sup> quoniam invenitur ab his, qui non tentant illum,
se autem manifestat eis, qui fidem habent in illum.</span>
	<span class="versiculo"><sup>3</sup> Perversae enim cogitationes separant a Deo,
probata autem virtus corripit insipientes.</span>
	<span class="versiculo"><sup>4</sup> Quoniam in malevolam animam non introibit sapientia
nec habitabit in corpore subdito peccatis.</span>
	<span class="versiculo"><sup>5</sup> Spiritus enim sanctus disciplinae effugiet fictum
et auferet se a cogitationibus insensatis
et corripietur a superveniente iniquitate.</span>
	<span class="versiculo"><sup>6</sup> Spiritus enim diligens hominem est sapientia
et non absolvet maledicum a labiis suis,
quoniam renum illius testis est Deus
et cordis illius scrutator verus
et linguae eius auditor;</span>
	<span class="versiculo"><sup>7</sup> quoniam spiritus Domini replevit orbem terrarum,
et ipse, qui continet omnia, scientiam habet vocis.</span>
	<span class="versiculo"><sup>8</sup> Propter hoc, qui loquitur iniqua, non potest latere,
nec praeteriet illum iudicium corripiens.</span>
	<span class="versiculo"><sup>9</sup> In cogitationibus enim impii interrogatio erit,
sermonum autem illius auditio ad Dominum veniet
ad correptionem iniquitatum illius;</span>
	<span class="versiculo"><sup>10</sup> quoniam auris zeli audit omnia,
et tumultus murmurationum non absconditur.</span>
	<span class="versiculo"><sup>11</sup> Custodite ergo vos a murmuratione, quae nihil prodest,
et a detractione parcite linguae,
quoniam sermo absconditus in vacuum non ibit;
os autem, quod mentitur, occidit animam.</span>
	<span class="versiculo"><sup>12</sup> Nolite zelare mortem in errore vitae vestrae
neque acquiratis perditionem in operibus manuum vestrarum,</span>
	<span class="versiculo"><sup>13</sup> quoniam Deus mortem non fecit
nec laetatur in perditione vivorum;</span>
	<span class="versiculo"><sup>14</sup> creavit enim, ut essent omnia,
et sanabiles sunt generationes orbis terrarum,
et non est in illis medicamentum exterminii,
nec inferorum regnum in terra:</span>
	<span class="versiculo"><sup>15</sup> iustitia enim est immortalis.</span>
	<span class="versiculo"><sup>16</sup> Impii autem manibus et verbis accersierunt illam;
aestimantes illam amicam defluxerunt
et sponsionem posuerunt ad illam,
quoniam digni sunt, qui sint ex parte illius.</span>
</div>
