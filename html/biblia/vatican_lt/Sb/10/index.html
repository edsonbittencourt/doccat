<div>
	<span class="capitulo">10</span>
	<span class="versiculo"><sup>1</sup> Haec illum, qui primus formatus est, pater orbis terrarum,
cum solus esset creatus, custodivit
et eduxit illum a delicto suo</span>
	<span class="versiculo"><sup>2</sup> et dedit illi virtutem continendi omnia.</span>
	<span class="versiculo"><sup>3</sup> Ab hac ut recessit iniustus in ira sua,
in furoribus fraternae caedis deperiit;</span>
	<span class="versiculo"><sup>4</sup> propter quem, cum demergeretur terra,
sanavit eam iterum sapientia
per contemptibile lignum iustum gubernans.</span>
	<span class="versiculo"><sup>5</sup> Haec et in consensu nequitiae, cum se nationes confudissent,
scivit iustum et conservavit sine querela Deo
et super filii viscera fortem custodivit.</span>
	<span class="versiculo"><sup>6</sup> Haec iustum a pereuntibus impiis liberavit fugientem,
descendente igne in Pentapolim;</span>
	<span class="versiculo"><sup>7</sup> cuius adhuc in testimonium nequitiae
fumigabunda constat deserta terra,
et incertis temporibus fructus habentes arbores,
et incredibilis animae memoria stans figmentum salis.</span>
	<span class="versiculo"><sup>8</sup> Sapientiam enim praetereuntes
non tantum in hoc lapsi sunt, ut ignorarent bona,
sed et insipientiae suae reliquerunt hominibus memoriam,
ut in his, quae peccaverunt, nec latere potuissent.</span>
	<span class="versiculo"><sup>9</sup> Sapientia autem hos, qui eam observant, a laboribus liberavit.</span>
	<span class="versiculo"><sup>10</sup> Haec profugum irae fratris iustum
deduxit per vias rectas
et ostendit illi regnum Dei
et dedit illi scientiam sanctorum;
honestavit illum in laboribus
et complevit labores illius.</span>
	<span class="versiculo"><sup>11</sup> In avaritia circumvenientium illum affuit illi
et honestum fecit illum.</span>
	<span class="versiculo"><sup>12</sup> Custodivit illum ab inimicis
et ab insidiantibus tutavit illum;
et post certamen forte bravium dedit illi,
ut sciret quoniam omnium potentior est pietas.</span>
	<span class="versiculo"><sup>13</sup> Haec venditum iustum non dereliquit,
sed a peccato liberavit eum;</span>
	<span class="versiculo"><sup>14</sup> descenditque cum illo in foveam
et in vinculis non dereliquit illum,
donec afferret illi sceptrum regni
et potentiam adversus eos, qui eum deprimebant,
et mendaces ostendit, qui maculaverunt illum,
et dedit illi claritatem aeternam.</span>
	<span class="versiculo"><sup>15</sup> Haec populum sanctum et semen sine querela
liberavit a nationibus, quae illum deprimebant.</span>
	<span class="versiculo"><sup>16</sup> Intravit in animam servi Domini
et stetit contra reges horrendos in portentis et signis.</span>
	<span class="versiculo"><sup>17</sup> Reddidit sanctis mercedem laborum suorum
et deduxit illos in via mirabili
et fuit illis in velamento diei
et in luce stellarum per noctem.</span>
	<span class="versiculo"><sup>18</sup> Transtulit illos per mare Rubrum
et transvexit illos per aquam nimiam</span>
	<span class="versiculo"><sup>19</sup> inimicos autem illorum demersit
et ab altitudine abyssi eduxit illos.</span>
	<span class="versiculo"><sup>20</sup> Ideo iusti tulerunt spolia impiorum
et decantaverunt, Domine, nomen sanctum tuum
et victricem manum tuam laudaverunt unanimiter,</span>
	<span class="versiculo"><sup>21</sup> quoniam sapientia aperuit os mutorum
et linguas infantium fecit disertas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
