<div>
    <span class="capitulo">16</span>
    <span class="versiculo"><sup>1</sup> Propter haec per his similia castigati sunt digne
et per multitudinem bestiarum tormenta passi sunt.</span>
    <span class="versiculo"><sup>2</sup> Pro qua castigatione bene disponens populum tuum
ad concupiscentiam delectamenti sui,
novum saporem, escam parasti eis ortygometram:</span>
    <span class="versiculo"><sup>3</sup> ut illi quidem concupiscentes escam
propter foeditatem eorum animalium, quae missa sunt,
etiam a necessaria concupiscentia averterentur;
hi autem in brevi inopes facti
etiam novam gustarent escam.</span>
    <span class="versiculo"><sup>4</sup> Oportebat enim illis quidem sine excusatione
supervenire interitum exercentibus tyrannidem,
his autem tantum ostendere
quemadmodum inimici eorum exterminabantur.</span>
    <span class="versiculo"><sup>5</sup> Etenim, cum illis supervenit saeva bestiarum ira,
morsibus perversorum colubrorum exterminabantur;
sed non in perpetuum ira tua permansit,</span>
    <span class="versiculo"><sup>6</sup> sed ad correptionem in brevi turbati sunt,
signum habentes salutis ad commemorationem mandati legis tuae.</span>
    <span class="versiculo"><sup>7</sup> Qui enim conversus est, non per hoc, quod videbat, sanabatur,
sed per te omnium salvatorem.</span>
    <span class="versiculo"><sup>8</sup> In hoc autem ostendisti inimicis nostris
quia tu es, qui liberas ab omni malo.</span>
    <span class="versiculo"><sup>9</sup> Illos enim locustarum et muscarum occiderunt morsus,
et non est inventa sanitas animae illorum,
quia digni erant ab huiusmodi exterminari;</span>
    <span class="versiculo"><sup>10</sup> filios autem tuos nec draconum venenatorum vicerunt dentes:
misericordia enim tua adveniens sanabat illos.</span>
    <span class="versiculo"><sup>11</sup> In memoriam enim sermonum tuorum
pungebantur et velociter salvabantur,
ne in altam incidentes oblivionem
non possent distrahi a tua beneficientia.</span>
    <span class="versiculo"><sup>12</sup> Etenim neque herba neque malagma sanavit eos,
sed tuus, Domine, sermo, qui sanat omnia.</span>
    <span class="versiculo"><sup>13</sup> Tu enim vitae et mortis habes potestatem,
et deducis ad portas mortis et reducis.</span>
    <span class="versiculo"><sup>14</sup> Homo autem occidit quidem per malitiam suam
et spiritum, qui exierit, restituere non potest,
nec liberare animam, quae recepta est.</span>
    <span class="versiculo"><sup>15</sup> Sed tuam manum effugere impossibile est:</span>
    <span class="versiculo"><sup>16</sup> negantes enim te nosse impii
per fortitudinem brachii tui flagellati sunt,
novis pluviis et grandinibus et imbribus persecutionem passi
et per ignem consumpti.</span>
    <span class="versiculo"><sup>17</sup> Quod enim valde mirabile erat,
in aqua, quae omnia exstinguit, plus ignis valebat;
vindex est enim orbis iustorum.</span>
    <span class="versiculo"><sup>18</sup> Quodam enim tempore mansuetabatur flamma,
ne combureret, quae ad impios missa erant, animalia,
sed ut ipsi videntes
scirent quoniam Dei iudicio patiuntur persecutionem.</span>
    <span class="versiculo"><sup>19</sup> Quodam autem tempore et in medio aquarum
supra virtutem ignis exardescit,
ut iniquae terrae genimina exterminet.</span>
    <span class="versiculo"><sup>20</sup> Pro quibus angelorum esca nutrivisti populum tuum
et paratum panem de caelo praestitisti illis sine labore,
omne delectamentum in se habentem
et ad omnem gustum aptum.</span>
    <span class="versiculo"><sup>21</sup> Substantia enim tua dulcedinem tuam in filios ostendebat;
et deserviens sumentis voluntati,
ad quod quisque volebat, convertebatur.</span>
    <span class="versiculo"><sup>22</sup> Nix autem et glacies sustinebant ignem et non tabescebant,
ut scirent quoniam fructus inimicorum
exterminabat ignis ardens in grandine et in pluviis coruscans;</span>
    <span class="versiculo"><sup>23</sup> hic autem iterum, ut nutrirentur iusti,
etiam suae virtutis oblitus est.</span>
    <span class="versiculo"><sup>24</sup> Creatura enim tibi Factori deserviens
invalescit in tormentum adversus iniustos
et lenior fit ad benefaciendum
pro his, qui in te confidunt.</span>
    <span class="versiculo"><sup>25</sup> Propter hoc, et tunc in omnia transfigurata,
omnium nutrici gratiae tuae deserviebat
ad voluntatem eorum, qui a te desiderabant,</span>
    <span class="versiculo"><sup>26</sup> ut discerent filii tui, quos dilexisti, Domine,
quoniam non nativitates fructuum pascunt homines,
sed sermo tuus credentes in te conservat.</span>
    <span class="versiculo"><sup>27</sup> Quod enim ab igne non poterat exterminari,
statim ab exiguo radio solis calefactum tabescebat,</span>
    <span class="versiculo"><sup>28</sup> ut notum esset quoniam oportet praevenire solem
ad benedictionem tuam
et ad ortum lucis te adorare.</span>
    <span class="versiculo"><sup>29</sup> Ingrati enim spes tamquam hibernalis glacies tabescet
et disperiet tamquam aqua supervacua.</span>
</div>
