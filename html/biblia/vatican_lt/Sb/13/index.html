<div>
	<span class="capitulo">13</span>
	<span class="versiculo"><sup>1</sup> Vani autem sunt natura omnes homines,
in quibus non subest scientia Dei;
et de his, quae videntur bonis,
non potuerunt intellegere eum, qui est,
neque operibus attendentes agnoverunt artificem.</span>
	<span class="versiculo"><sup>2</sup> Sed aut ignem aut spiritum aut citatum aerem
aut gyrum stellarum aut violentam aquam aut luminaria caeli,
rectores orbis terrarum, deos putaverunt.</span>
	<span class="versiculo"><sup>3</sup> Quorum si specie delectati, illa deos putaverunt,
sciant quanto his dominator eorum melior est:
speciei enim principium et auctor constituit ea.</span>
	<span class="versiculo"><sup>4</sup> Si autem virtutem et operationem eorum mirati,
intellegant ab illis quanto, qui haec fecit, fortior est illis:</span>
	<span class="versiculo"><sup>5</sup> a magnitudine enim et pulchritudine creaturarum
cognoscibiliter potest creator horum videri.</span>
	<span class="versiculo"><sup>6</sup> Sed tamen in his minor est querela, et hi enim fortasse errant
Deum quaerentes et volentes invenire.</span>
	<span class="versiculo"><sup>7</sup> Etenim, cum in operibus illius conversentur, inquirunt
et credunt visui,
quoniam pulchra sunt, quae videntur.</span>
	<span class="versiculo"><sup>8</sup> Iterum autem nec his potest ignosci:</span>
	<span class="versiculo"><sup>9</sup> si enim tantum valuerunt scire, ut possent aestimare saeculum,
quomodo huius Dominum non facilius invenerunt?</span>
	<span class="versiculo"><sup>10</sup> Infelices autem, et in rebus mortuis sunt spes illorum,
qui appellaverunt deos opera manuum hominum,
aurum et argentum, artis inventionem
et similitudines animalium
aut lapidem inutilem, opus manus antiquae.</span>
	<span class="versiculo"><sup>11</sup> Aut si quis artifex faber de silva tractabile lignum secuerit
C huius docte erasit omnem corticem
et arte sua usus diligenter
fabricavit vas utile in conversationem vitae;</span>
	<span class="versiculo"><sup>12</sup> reliquiis autem eius operis
ad praeparationem escae abusus, satiatus est,</span>
	<span class="versiculo"><sup>13</sup> et reliquum horum, quod ad nullos usus facit,
lignum curvum et nodis concretum accipiens,
sculpsit diligenter per vacuitatem suam
et per scientiam tempore requiei figuravit illud -
assimilavit illud imagini hominis</span>
	<span class="versiculo"><sup>14</sup> aut alicui ex vilibus animalibus illud comparavit,
perliniens rubrica et rubicundum faciens fuco colorem illius
et omnem maculam, quae in illo erat, perliniens</span>
	<span class="versiculo"><sup>15</sup> et faciens ei dignam habitationem
in pariete posuit illud, confirmans ferro.</span>
	<span class="versiculo"><sup>16</sup> Ne igitur forte caderet providit illi,
sciens quoniam non potest se ipsum adiuvare:
imago enim est, et opus est illi adiutorium.</span>
	<span class="versiculo"><sup>17</sup> Et de substantiis et de nuptiis et de filiis votum faciens,
non erubescit loqui cum illo, quod sine anima est,
et pro sanitate quidem infirmum deprecatur</span>
	<span class="versiculo"><sup>18</sup> et pro vita rogat mortuum
et in adiutorium rem omnino inutilem invocat,
et pro itinere petit ab eo, quod ambulare non potest,</span>
	<span class="versiculo"><sup>19</sup> et de acquirendo et de operando et de bono manuum eventu
petit utilitatem ab eo, quod prorsus inutile est manibus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
