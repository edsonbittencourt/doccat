<div>
	<span class="capitulo">6</span>
	<span class="versiculo"><sup>1</sup> Audite ergo, reges, et intellegite;
discite, iudices finium terrae.</span>
	<span class="versiculo"><sup>2</sup> Praebete aures, vos, qui continetis multitudines
et placetis vobis in turbis nationum.</span>
	<span class="versiculo"><sup>3</sup> Quoniam data est a Domino potestas vobis
et dominatio ab Altissimo,
qui interrogabit opera vestra
et cogitationes scrutabitur,</span>
	<span class="versiculo"><sup>4</sup> quoniam, cum essetis ministri regni illius,
non recte iudicastis
nec custodistis legem
neque secundum voluntatem Dei ambulastis.</span>
	<span class="versiculo"><sup>5</sup> Horrende et cito instabit vobis,
quoniam iudicium durissimum his, qui praesunt, fiet;</span>
	<span class="versiculo"><sup>6</sup> exiguo enim conceditur misericordia,
potentes autem potenter tormento interrogabuntur.</span>
	<span class="versiculo"><sup>7</sup> Non enim subtrahet personam cuiusquam Deus
nec verebitur magnitudinem cuiusquam,
quoniam pusillum et magnum ipse fecit,
et aequaliter cura est illi de omnibus;</span>
	<span class="versiculo"><sup>8</sup> potentibus autem durum instat scrutinium.</span>
	<span class="versiculo"><sup>9</sup> Ad vos ergo, reges, sunt hi sermones mei,
ut discatis sapientiam et non excidatis.</span>
	<span class="versiculo"><sup>10</sup> Qui enim custodierint iusta iuste, iustificabuntur;
et, qui didicerint ista, invenient defensionem.</span>
	<span class="versiculo"><sup>11</sup> Concupiscite ergo sermones meos,
diligite illos et habebitis disciplinam.</span>
	<span class="versiculo"><sup>12</sup> Clara est et, quae numquam marcescit, sapientia;
et facile videtur ab his, qui diligunt eam,
et invenitur ab his, qui quaerunt illam.</span>
	<span class="versiculo"><sup>13</sup> Praeoccupat, qui eam concupiscunt,
ut prior se ostendat illis.</span>
	<span class="versiculo"><sup>14</sup> Qui de luce vigilaverit ad illam, non laborabit,
assidentem enim illam foribus suis inveniet.</span>
	<span class="versiculo"><sup>15</sup> Cogitare ergo de illa sensus est consummatio;
et, qui vigilaverit propter illam, cito securus erit.</span>
	<span class="versiculo"><sup>16</sup> Quoniam dignos se ipsa circuit quaerens
et in viis ostendit se illis hilariter
et in omni providentia occurrit illis.</span>
	<span class="versiculo"><sup>17</sup> Initium enim illius verissima est disciplinae concupiscentia,
cura vero disciplinae dilectio est,</span>
	<span class="versiculo"><sup>18</sup> et dilectio custodia legum illius est,
custoditio autem legum confirmatio incorruptionis est,</span>
	<span class="versiculo"><sup>19</sup> incorruptio autem facit esse proximum Deo;</span>
	<span class="versiculo"><sup>20</sup> concupiscentia itaque sapientiae deducit ad regnum.</span>
	<span class="versiculo"><sup>21</sup> Si ergo delectamini sedibus et sceptris, o reges populi,
colite sapientiam, ut in perpetuum regnetis.</span>
	<span class="versiculo"><sup>22</sup> Quid est autem sapientia et quemadmodum facta sit, referam
et non abscondam a vobis sacramenta Dei,
sed ab initio nativitatis investigabo
et ponam in lucem scientiam illius
et non praeteribo veritatem.</span>
	<span class="versiculo"><sup>23</sup> Neque cum invidia tabescente iter habebo,
quoniam ista non erit particeps sapientiae.</span>
	<span class="versiculo"><sup>24</sup> Multitudo autem sapientium sanitas est orbis terrarum,
et rex sapiens stabilimentum populi est.</span>
	<span class="versiculo"><sup>25</sup> Ergo accipite disciplinam per sermones meos,
et proderit vobis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
