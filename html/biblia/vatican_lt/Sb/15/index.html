<div>
	<span class="capitulo">15</span>
	<span class="versiculo"><sup>1</sup> Tu autem, Deus noster, suavis et verus es,
patiens et in misericordia disponens omnia.</span>
	<span class="versiculo"><sup>2</sup> Etenim, si peccaverimus, tui sumus, scientes potentiam tuam;
non peccabimus autem, scientes quoniam apud te sumus computati.</span>
	<span class="versiculo"><sup>3</sup> Nosse enim te consummata iustitia est,
et scire virtutem tuam radix est immortalitatis.</span>
	<span class="versiculo"><sup>4</sup> Nec enim in errorem induxit nos hominum malae artis excogitatio,
nec adumbrantium labor sine fructu,
effigies maculata per varios colores,</span>
	<span class="versiculo"><sup>5</sup> cuius aspectus insensatis in concupiscentiam venit,
et diligit mortuae imaginis effigiem sine anima.</span>
	<span class="versiculo"><sup>6</sup> Malorum amatores digni sunt, qui spem habeant in talibus
et qui faciunt illos et qui diligunt et qui colunt.</span>
	<span class="versiculo"><sup>7</sup> Sed et figulus, mollem terram premens laboriose,
fingit ad usus nostros unumquodque vas;
et de eodem luto fingit,
quae mundis operibus in usum sunt, vasa,
et quae his sunt contraria, omnia similiter;
horum autem singulorum vasorum quis utriusque sit usus,
iudex est figulus.</span>
	<span class="versiculo"><sup>8</sup> Et cum malo labore deum vanum fingit de eodem luto
ille, qui paulo ante de terra factus fuerat,
et post pusillum reducit se, unde acceptus est,
repetitus animae debitum.</span>
	<span class="versiculo"><sup>9</sup> Sed cura est illi, non quia laboraturus est,
nec quoniam brevis illi vita est,
sed concertatur aurificibus et argentariis
et aerarios imitatur
et gloriam praefert, quoniam res supervacuas fingit.</span>
	<span class="versiculo"><sup>10</sup> Cinis est cor eius,
et terra despectior spes illius,
et luto vilior vita eius,</span>
	<span class="versiculo"><sup>11</sup> quoniam ignoravit, qui se finxit
et qui inspiravit illi animam, quae operatur,
et qui insufflavit ei spiritum vitalem.</span>
	<span class="versiculo"><sup>12</sup> Sed et aestimavit lusum esse vitam nostram
et conversationem vitae compositam ad lucrum;
oportere enim dicit undecumque etiam ex malo acquirere.</span>
	<span class="versiculo"><sup>13</sup> Hic enim scit se super omnes delinquere,
qui ex terrae materia
fragilia vasa et sculptilia fingit.</span>
	<span class="versiculo"><sup>14</sup> Omnes enim insipientes et infelices supra modum animae infantis
sunt inimici populi tui et per potentiam opprimentes illum.</span>
	<span class="versiculo"><sup>15</sup> Quoniam omnia idola nationum deos aestimaverunt,
quibus neque oculorum usus est ad videndum,
neque nares ad percipiendum spiritum,
neque aures ad audiendum,
neque digiti manuum ad tractandum,
sed et pedes eorum pigri ad ambulandum.</span>
	<span class="versiculo"><sup>16</sup> Homo enim fecit illos,
et, qui spiritum mutuatus est, is finxit illos;
nemo enim sibi similem homo poterit deum fingere:</span>
	<span class="versiculo"><sup>17</sup> cum autem sit mortalis, mortuum fingit manibus iniquis.
Melior enim est ipse his, quos colit,
quia ipse quidem vixit, cum esset mortalis, illi autem numquam.</span>
	<span class="versiculo"><sup>18</sup> Sed et animalia miserrima colunt;
in insipientia enim, aliis comparata, his sunt deteriora.</span>
	<span class="versiculo"><sup>19</sup> Nec pulchra in his inveniuntur, quantum desiderari possit,
ut fit in animalium conspectu;
effugerunt autem et Dei laudem et benedictionem eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
