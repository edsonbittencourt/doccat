<div>
    <span class="capitulo">9</span>
    <span class="versiculo"><sup>1</sup> &#x201c; Deus patrum meorum et Domine misericordiae,
qui fecisti omnia verbo tuo</span>
    <span class="versiculo"><sup>2</sup> et sapientia tua constituisti hominem,
ut dominaretur creaturis, quae a te factae sunt,</span>
    <span class="versiculo"><sup>3</sup> et disponeret orbem terrarum in sanctitate et iustitia
et in directione cordis iudicium iudicaret,</span>
    <span class="versiculo"><sup>4</sup> da mihi sedium tuarum assistricem sapientiam
et noli me reprobare a pueris tuis,</span>
    <span class="versiculo"><sup>5</sup> quoniam servus tuus sum ego et filius ancillae tuae,
homo infirmus et exigui temporis
et minor ad intellectum iudicii et legum.</span>
    <span class="versiculo"><sup>6</sup> Nam, et si quis erit consummatus inter filios hominum,
si ab illo abfuerit sapientia tua, in nihilum computabitur.</span>
    <span class="versiculo"><sup>7</sup> Tu elegisti me regem populo tuo
et iudicem filiorum tuorum et filiarum;</span>
    <span class="versiculo"><sup>8</sup> dixisti me aedificare templum in monte sancto tuo
et in civitate habitationis tuae altare,
similitudinem tabernaculi sancti,
quod praeparasti ab initio.</span>
    <span class="versiculo"><sup>9</sup> Et tecum sapientia, quae novit opera tua,
quae et affuit tunc, cum orbem terrarum faceres,
et sciebat quid esset placitum in oculis tuis
et quid directum in praeceptis tuis.</span>
    <span class="versiculo"><sup>10</sup> Emitte illam de caelis sanctis tuis
et a sede magnitudinis tuae mitte illam,
ut mecum sit et mecum laboret,
ut sciam quid acceptum sit apud te.</span>
    <span class="versiculo"><sup>11</sup> Scit enim illa omnia et intellegit
et deducet me in operibus meis sobrie
et custodiet me in sua gloria.</span>
    <span class="versiculo"><sup>12</sup> Et erunt accepta opera mea,
et diiudicabo populum tuum iuste
et ero dignus sedium patris mei.</span>
    <span class="versiculo"><sup>13</sup> Quis enim hominum poterit scire consilium Dei?
Aut quis poterit cogitare quid velit Dominus?</span>
    <span class="versiculo"><sup>14</sup> Cogitationes enim mortalium timidae,
et incertae providentiae nostrae:</span>
    <span class="versiculo"><sup>15</sup> corpus enim, quod corrumpitur, aggravat animam,
et terrena inhabitatio deprimit sensum multa cogitantem.</span>
    <span class="versiculo"><sup>16</sup> Et difficile conicimus, quae in terra sunt,
et, quae in prospectu sunt, invenimus cum labore;
quae autem in caelis sunt, quis investigabit?</span>
    <span class="versiculo"><sup>17</sup> Consilium autem tuum quis sciet,
nisi tu dederis sapientiam
et miseris spiritum sanctum tuum de altissimis?</span>
    <span class="versiculo"><sup>18</sup> Et sic correctae sunt semitae eorum, qui sunt in terris;
et, quae tibi placent, didicerunt homines
et salvati per sapientiam sunt &#x201d;.</span>
</div>
