<div>
	<span class="capitulo">14</span>
	<span class="versiculo"><sup>1</sup> Iterum alius navigare cogitans
et per feros fluctus iter facere incipiens,
ligno portante se, fragilius lignum invocat.</span>
	<span class="versiculo"><sup>2</sup> Illud enim cupiditas acquirendi excogitavit,
et artifex sapientia fabricavit.</span>
	<span class="versiculo"><sup>3</sup> Tua autem, Pater, providentia gubernat,
quoniam dedisti et in mari viam
et inter fluctus semitam firmissimam,</span>
	<span class="versiculo"><sup>4</sup> ostendens quoniam potens es ex omnibus salvare,
etiamsi sine arte aliquis adeat mare.</span>
	<span class="versiculo"><sup>5</sup> Tu autem vis, ut non sint vacua sapientiae tuae opera,
propter hoc etiam et exiguo ligno credunt homines animas suas
et, transeuntes fluctus per ratem, liberati sunt.</span>
	<span class="versiculo"><sup>6</sup> Sed et ab initio, cum perirent superbi gigantes,
spes orbis terrarum ad ratem confugiens,
reliquit saeculo semen nativitatis,
quae manu tua erat gubernata.</span>
	<span class="versiculo"><sup>7</sup> Benedictum est enim lignum, per quod fit iustitia;</span>
	<span class="versiculo"><sup>8</sup> per manus autem, quod fit, maledictum et ipsum et qui fecit illud,
quia ille quidem operatus est,
illud autem, cum esset corruptibile, deus cognominatus est.</span>
	<span class="versiculo"><sup>9</sup> Similiter autem odio sunt Deo impius et impietas eius:</span>
	<span class="versiculo"><sup>10</sup> etenim, quod factum est, cum illo, qui fecit, tormenta patietur.</span>
	<span class="versiculo"><sup>11</sup> Propter hoc et in idolis nationum erit visitatio,
quoniam in creatura Dei in abominationem facta sunt
et in tentationem animabus hominum
et in muscipulam pedibus insipientium.</span>
	<span class="versiculo"><sup>12</sup> Initium enim fornicationis est exquisitio idolorum,
et adinventio illorum corruptio vitae est;</span>
	<span class="versiculo"><sup>13</sup> neque enim erant ab initio, neque erunt in perpetuum.</span>
	<span class="versiculo"><sup>14</sup> Supervacuitate enim hominum haec advenerunt in orbem terrarum,
et ideo brevis illorum finis est inventus.</span>
	<span class="versiculo"><sup>15</sup> Acerbo enim luctu dolens pater,
cito sibi rapti filii fecit imaginem
et illum, qui tunc homo mortuus fuerat,
nunc tamquam deum colere coepit
et tradidit subiectis sacra et sacrificia.</span>
	<span class="versiculo"><sup>16</sup> Deinde, interveniente tempore, convalescens iniqua consuetudo
tamquam lex custodita est,
et tyrannorum imperio colebantur figmenta;</span>
	<span class="versiculo"><sup>17</sup> quos cum in palam homines honorare non possent,
propter hoc quod longe essent,
e longinquo figura eorum efficta,
evidentem imaginem regis, quem honorare volebant, fecerunt,
ut illum, qui aberat, tamquam praesentem colerent sua sollicitudine.</span>
	<span class="versiculo"><sup>18</sup> Ad incrementum autem huius culturae
provexit et hos, qui ignorabant, artificis eximia diligentia;</span>
	<span class="versiculo"><sup>19</sup> ille enim volens forsitan placere illi, qui se assumpsit,
elaboravit arte sua, ut similitudinem in melius figuraret.</span>
	<span class="versiculo"><sup>20</sup> Multitudo autem hominum abducta per speciem operis
eum, qui paulo ante tamquam homo honoratus fuerat,
nunc deum aestimaverunt.</span>
	<span class="versiculo"><sup>21</sup> Et haec fuit vitae humanae deceptio,
quoniam aut necessitati aut regibus deservientes homines
incommunicabile nomen lapidibus et lignis imposuerunt.</span>
	<span class="versiculo"><sup>22</sup> Postea non suffecit errasse eos circa Dei scientiam,
sed et in magno viventes inscientiae bello,
tot et tam magna mala pacem appellant.</span>
	<span class="versiculo"><sup>23</sup> Aut enim filios suos sacrificantes aut obscura sacrificia facientes
aut insaniae plenas peregrinorum rituum vigilias habentes,</span>
	<span class="versiculo"><sup>24</sup> neque vitam neque nuptias mundas iam custodiunt,
sed alius alium per insidias occidit aut adulterans contristat.</span>
	<span class="versiculo"><sup>25</sup> Et omnia commixta sunt:
sanguis et homicidium, furtum et fictio,
corruptio et infidelitas, turbatio et periurium,</span>
	<span class="versiculo"><sup>26</sup> tumultus bonorum, gratiarum immemoratio,
animarum inquinatio, generis immutatio,
nuptiarum inordinatio, moechia et impudicitia.</span>
	<span class="versiculo"><sup>27</sup> Infandorum enim idolorum cultura
omnis mali initium et causa est et finis.</span>
	<span class="versiculo"><sup>28</sup> Aut enim, dum laetantur, insaniunt aut vaticinantur falsa
aut vivunt iniuste aut peierant cito.</span>
	<span class="versiculo"><sup>29</sup> Dum enim confidunt in idolis, quae sine anima sunt,
male iurantes noceri se non sperant.</span>
	<span class="versiculo"><sup>30</sup> Utraque autem illis evenient digne,
quoniam male censerunt de Deo attendentes idolis
et iuraverunt iniuste in dolo contemnentes sanctitatem.</span>
	<span class="versiculo"><sup>31</sup> Non enim iuratorum virtus,
sed peccantium poena
perambulat semper iniustorum praevaricationem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
