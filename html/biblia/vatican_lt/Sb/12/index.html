<div>
    <span class="capitulo">12</span>
    <span class="versiculo"><sup>1</sup> Incorruptibilis enim spiritus tuus est in omnibus.</span>
    <span class="versiculo"><sup>2</sup> Ideoque eos, qui exerrant, paulatim corripis
et, de quibus peccant, admones et corrigis,
ut, relicta malitia, credant in te, Domine.</span>
    <span class="versiculo"><sup>3</sup> Illos enim antiquos inhabitatores terrae sanctae tuae,
quos exhorruisti,</span>
    <span class="versiculo"><sup>4</sup> quoniam odibilia faciebant,
opera medicaminum et sacrificia impia;</span>
    <span class="versiculo"><sup>5</sup> et filiorum necatores sine misericordia
et comestores viscerum
- humanarum carnium epulationem et sanguinis -
participes mysteriorum e medio comissationis</span>
    <span class="versiculo"><sup>6</sup> et auctores caedis parentes ipsos animarum inauxiliatarum
perdere voluisti per manus parentum nostrorum,</span>
    <span class="versiculo"><sup>7</sup> ut dignam perciperet peregrinationem puerorum Dei,
quae tibi omnium carissima est terra.</span>
    <span class="versiculo"><sup>8</sup> Sed et his tamquam hominibus pepercisti
et misisti antecessores exercitus tui vespas,
ut illos paulatim exterminarent.</span>
    <span class="versiculo"><sup>9</sup> Non quia impotens eras in acie subicere impios iustis
aut bestiis saevis aut verbo duro simul exterminare;</span>
    <span class="versiculo"><sup>10</sup> sed, paulatim iudicans, dabas locum paenitentiae,
non ignorans quoniam nequam erat generatio eorum,
et naturalis malitia ipsorum,
et quoniam non poterat mutari cogitatio illorum in perpetuum:</span>
    <span class="versiculo"><sup>11</sup> semen enim erat maledictum ab initio.
Nec timens aliquem, veniam dabas peccatis illorum;</span>
    <span class="versiculo"><sup>12</sup> quis enim dicet tibi: &#x201c; Quid fecisti? &#x201d;. Aut quis stabit contra iudicium tuum?
Aut quis tibi imputabit, si perierint nationes, quas tu fecisti?
Aut quis in contentionem tecum veniet,
vindex iniquorum hominum?</span>
    <span class="versiculo"><sup>13</sup> Non enim est alius Deus quam tu, cui cura est de omnibus,
ut ostendas quoniam non iniuste iudicasti.</span>
    <span class="versiculo"><sup>14</sup> Neque rex neque tyrannus in conspectu tuo
resistere poterit tibi de his, quos perdidisti.</span>
    <span class="versiculo"><sup>15</sup> Cum autem sis iustus, iuste omnia disponis;
ipsum quoque, qui non debet puniri, condemnare
exterum aestimas a tua virtute.</span>
    <span class="versiculo"><sup>16</sup> Fortitudo enim tua iustitiae initium est,
et ob hoc, quod omnium Dominus es, omnibus te parcere facit.</span>
    <span class="versiculo"><sup>17</sup> Fortitudinem enim ostendis,
cum non crederis esse in potentia consummatus,
et horum, qui te nesciunt, audaciam traducis.</span>
    <span class="versiculo"><sup>18</sup> Tu autem, dominator virtutis, cum clementia iudicas
et cum magna indulgentia disponis nos:
subest enim tibi, cum volueris, posse.</span>
    <span class="versiculo"><sup>19</sup> Docuisti autem populum tuum per talia opera,
quoniam oportet iustum esse humanum,
et bonae spei fecisti filios tuos,
quoniam das super peccatis paenitentiam.</span>
    <span class="versiculo"><sup>20</sup> Si enim inimicos servorum tuorum et debitos morti
cum tanta castigasti attentione et remissione
dans tempus et locum, per quae possent mutari a malitia,</span>
    <span class="versiculo"><sup>21</sup> cum quanta diligentia iudicasti filios tuos,
quorum parentibus iuramenta
et conventiones dedisti bonarum promissionum!</span>
    <span class="versiculo"><sup>22</sup> Cum ergo das nobis disciplinam,
inimicos nostros multipliciter flagellas,
ut bonitatem tuam cogitemus iudicantes
et, cum de nobis iudicatur, speremus misericordiam.</span>
    <span class="versiculo"><sup>23</sup> Unde et illis, qui in insipientia vitae iniuste vixerunt,
per abominationes suas dedisti tormenta.</span>
    <span class="versiculo"><sup>24</sup> Etenim in erroris viis diutius erraverunt,
deos aestimantes, quae etiam inter animalia e turpibus sunt vilia,
infantium insensatorum more decepti:</span>
    <span class="versiculo"><sup>25</sup> propter hoc, tamquam pueris insensatis,
iudicium in derisum dedisti.</span>
    <span class="versiculo"><sup>26</sup> Qui autem ludibriis increpationis non sunt correcti,
dignum Dei iudicium experientur;</span>
    <span class="versiculo"><sup>27</sup> in quibus enim ipsi patientes indignabantur,
per haec, quos putabant deos,
in ipsis, cum exterminarentur, videntes,
illum, quem olim negabant se nosse, verum Deum agnoverunt;
propter quod et finis condemnationis venit super illos.</span>
</div>
