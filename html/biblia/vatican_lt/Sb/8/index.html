<div>
	<span class="capitulo">8</span>
	<span class="versiculo"><sup>1</sup> Attingit ergo a fine usque ad finem fortiter
et disponit omnia suaviter.</span>
	<span class="versiculo"><sup>2</sup> Hanc amavi et exquisivi a iuventute mea
et quaesivi sponsam mihi eam assumere
et amator factus sum formae illius.</span>
	<span class="versiculo"><sup>3</sup> Generositatem suam glorificat contubernium habens Dei,
sed et omnium Dominus dilexit illam.</span>
	<span class="versiculo"><sup>4</sup> Doctrix enim est disciplinae Dei
et electrix operum illius.</span>
	<span class="versiculo"><sup>5</sup> Et, si divitiae sunt desiderabilis possessio in vita,
quid sapientia locupletius,
quae operatur omnia?</span>
	<span class="versiculo"><sup>6</sup> Si autem sensus operatur,
quis horum, quae sunt, magis quam illa est artifex?</span>
	<span class="versiculo"><sup>7</sup> Et, si iustitiam quis diligit,
labores huius sunt virtutes:
sobrietatem enim et prudentiam docet,
iustitiam et fortitudinem,
quibus utilius nihil est in vita hominibus.</span>
	<span class="versiculo"><sup>8</sup> Et, si multam peritiam desiderat quis,
scit praeterita et futura conicit,
novit versutias sermonum et solutiones aenigmatum,
signa et monstra scit, antequam fiant,
et eventus momentorum et temporum.</span>
	<span class="versiculo"><sup>9</sup> Proposui ergo hanc adducere mihi ad convivendum,
sciens quoniam erit mihi consiliaria bonorum
et consolatio sollicitudinum et taedii.</span>
	<span class="versiculo"><sup>10</sup> Habebo propter hanc claritatem ad turbas
et honorem apud seniores iuvenis;</span>
	<span class="versiculo"><sup>11</sup> acutus inveniar in iudicio
et in conspectu potentium admirabilis ero.</span>
	<span class="versiculo"><sup>12</sup> Tacentem me sustinebunt
et loquentem me respicient
et, sermocinante me plura,
manus ori suo imponent.</span>
	<span class="versiculo"><sup>13</sup> Habebo per hanc immortalitatem
et memoriam aeternam his, qui post me futuri sunt, relinquam.</span>
	<span class="versiculo"><sup>14</sup> Disponam populos,
et nationes mihi erunt subditae;</span>
	<span class="versiculo"><sup>15</sup> timebunt me audientes reges horrendi,
in multitudine videbor bonus
et in bello fortis.</span>
	<span class="versiculo"><sup>16</sup> Intrans in domum meam, conquiescam cum illa;
non enim habet amaritudinem conversatio illius
nec taedium convictus illius,
sed laetitiam et gaudium.</span>
	<span class="versiculo"><sup>17</sup> Haec cogitans apud me
et commemorans in corde meo
quoniam immortalitas est in cognatione sapientiae,</span>
	<span class="versiculo"><sup>18</sup> et in amicitia illius delectatio bona,
et in laboribus manuum illius divitiae sine defectione,
et in certamine loquelae illius sapientia,
et praeclaritas in communicatione sermonum ipsius,
circuibam quaerens, ut mihi illam assumerem.</span>
	<span class="versiculo"><sup>19</sup> Puer autem eram ingeniosus
et sortitus sum animam bonam;</span>
	<span class="versiculo"><sup>20</sup> quin potius, cum essem bonus,
veni in corpus incoinquinatum.</span>
	<span class="versiculo"><sup>21</sup> Et, ut scivi quoniam aliter non possem esse continens, nisi Deus det,
C et hoc ipsum erat sapientiae scire, cuius esset hoc donum C
adii Dominum et deprecatus sum illum
et dixi ex toto corde meo:</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
