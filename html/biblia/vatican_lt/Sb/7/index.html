<div>
	<span class="capitulo">7</span>
	<span class="versiculo"><sup>1</sup> Sum quidem et ego mortalis homo similis omnibus
et ex genere terreni illius, qui prior factus est,
et in ventre matris figuratus sum caro;</span>
	<span class="versiculo"><sup>2</sup> decem mensium tempore coagulatus in sanguine
ex semine viri et delectamento somni conveniente.</span>
	<span class="versiculo"><sup>3</sup> Et ego natus traxi communem aerem
et decidi in terram, quae omnia similiter patitur,
prima voce simili omnibus pariter plorans.</span>
	<span class="versiculo"><sup>4</sup> In involumentis nutritus sum et curis;</span>
	<span class="versiculo"><sup>5</sup> nullus enim rex aliud habuit nativitatis initium.</span>
	<span class="versiculo"><sup>6</sup> Unus autem introitus est omnibus ad vitam,
et similis exitus.</span>
	<span class="versiculo"><sup>7</sup> Propter hoc optavi, et datus est mihi sensus;
et invocavi, et venit in me spiritus sapientiae.</span>
	<span class="versiculo"><sup>8</sup> Praeposui illam regnis et sedibus
et divitias nihil esse duxi in comparatione illius;</span>
	<span class="versiculo"><sup>9</sup> nec comparavi illi lapidem pretiosum,
quoniam omne aurum in comparatione illius arena est exigua,
et tamquam lutum aestimabitur argentum in conspectu illius.</span>
	<span class="versiculo"><sup>10</sup> Super salutem et speciem dilexi illam
et proposui pro luce habere illam,
quoniam inexstinguibile est lumen illius.</span>
	<span class="versiculo"><sup>11</sup> Venerunt autem mihi omnia bona pariter cum illa,
innumerabiles divitiae in manibus illius,</span>
	<span class="versiculo"><sup>12</sup> et laetatus sum in omnibus, quoniam sapientia antecedit ista,
et ignorabam quoniam horum omnium mater est;</span>
	<span class="versiculo"><sup>13</sup> quam sine fictione didici et sine invidia communico;
divitias illius non abscondo.</span>
	<span class="versiculo"><sup>14</sup> Infinitus enim thesaurus est hominibus;
quem qui acquisierunt, ad amicitiam in Deum se paraverunt
propter disciplinae dona commendati.</span>
	<span class="versiculo"><sup>15</sup> Mihi autem det Deus dicere secundum sententiam
et sentire digna horum, quae mihi data sunt,
quoniam ipse sapientiae dux est
et sapientium emendator;</span>
	<span class="versiculo"><sup>16</sup> in manu enim illius et nos et sermones nostri
et omnis sapientia et operum scientia.</span>
	<span class="versiculo"><sup>17</sup> Ipse enim dedit mihi horum, quae sunt, scientiam veram,
ut sciam dispositionem orbis terrarum et virtutes elementorum,</span>
	<span class="versiculo"><sup>18</sup> initium et consummationem et medietatem temporum,
vicissitudinum permutationes et commutationes temporum,</span>
	<span class="versiculo"><sup>19</sup> anni cursus et stellarum dispositiones,</span>
	<span class="versiculo"><sup>20</sup> naturas animalium et iras bestiarum,
vim spirituum et cogitationes hominum,
differentias virgultorum et virtutes radicum.</span>
	<span class="versiculo"><sup>21</sup> Et, quaecumque sunt absconsa et manifesta, didici;
omnium enim artifex docuit me sapientia.</span>
	<span class="versiculo"><sup>22</sup> Est enim in illa spiritus intellegens, sanctus,
unicus, multiplex, subtilis,
mobilis, perspicuus, incoinquinatus,
lucidus, innocens, amans bonum, acutus,</span>
	<span class="versiculo"><sup>23</sup> quem nihil vetat, benefaciens, humanus, benignus,
stabilis, certus, securus,
omnem habens virtutem, omnia prospiciens
et penetrans omnes spiritus
intellegibiles, mundos, subtilissimos.</span>
	<span class="versiculo"><sup>24</sup> Omni enim motu mobilior est sapientia;
pertransit autem et penetrat omnia propter munditiam.</span>
	<span class="versiculo"><sup>25</sup> Halitus est enim virtutis Dei
et emanatio claritatis Omnipotentis sincera;
ideo nihil inquinatum in eam incurrit:</span>
	<span class="versiculo"><sup>26</sup> candor est enim lucis aeternae
et speculum sine macula Dei potentiae
et imago bonitatis illius.</span>
	<span class="versiculo"><sup>27</sup> Et, cum sit una, omnia potest;
et in se permanens, omnia innovat
et per generationes in animas sanctas se transferens
amicos Dei et prophetas constituit.</span>
	<span class="versiculo"><sup>28</sup> Nihil enim diligit Deus,
nisi eum, qui cum sapientia inhabitat.</span>
	<span class="versiculo"><sup>29</sup> Est enim haec speciosior sole
et super omnem dispositionem stellarum;
luci comparata invenitur splendidior:</span>
	<span class="versiculo"><sup>30</sup> illi enim succedit nox,
sapientiam autem non vincit malitia.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
