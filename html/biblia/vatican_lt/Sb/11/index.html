<div>
	<span class="capitulo">11</span>
	<span class="versiculo"><sup>1</sup> Direxit opera eorum
in manibus prophetae sancti.</span>
	<span class="versiculo"><sup>2</sup> Iter fecerunt per deserta, quae non habitabantur,
et in locis inviis fixerunt casas;</span>
	<span class="versiculo"><sup>3</sup> steterunt contra hostes
et de inimicis se vindicaverunt.</span>
	<span class="versiculo"><sup>4</sup> Sitierunt et invocaverunt te;
et data est illis aqua de petra altissima,
et remedium sitis de lapide duro.</span>
	<span class="versiculo"><sup>5</sup> Per quae enim poenas passi sunt inimici illorum,
per haec, cum illis deessent, bene cum illis actum est.</span>
	<span class="versiculo"><sup>6</sup> Nam pro fonte quidem perennis fluminis,
tabescente sanguine turbidi</span>
	<span class="versiculo"><sup>7</sup> in traductionem decreti infanticidae,
dedisti illis abundantem aquam insperate,</span>
	<span class="versiculo"><sup>8</sup> ostendens per sitim, quae tunc fuit,
quemadmodum adversarios excruciares.</span>
	<span class="versiculo"><sup>9</sup> Cum enim tentati sunt,
etsi cum misericordia disciplinam accipientes,
scierunt quemadmodum cum ira iudicati
impii tormenta paterentur.</span>
	<span class="versiculo"><sup>10</sup> Hos quidem tamquam pater monens probasti,
illos autem tamquam durus rex condemnans tormento interrogasti.</span>
	<span class="versiculo"><sup>11</sup> Absentes enim et praesentes similiter torquebantur;</span>
	<span class="versiculo"><sup>12</sup> duplex enim illos acceperat taedium
et gemitus cum memoria praeteritorum.</span>
	<span class="versiculo"><sup>13</sup> Cum enim audirent per sua tormenta
bene secum agi,
senserunt Dominum.</span>
	<span class="versiculo"><sup>14</sup> Quem enim in expositione olim proiectum reiecerunt deridentes, in finem eventuum mirati sunt,
non similiter iustis sitientes.</span>
	<span class="versiculo"><sup>15</sup> Pro cogitationibus autem insensatis iniquitatis illorum,
in quibus errantes colebant mutos serpentes et bestias supervacuas,
immisisti illis multitudinem mutorum animalium in vindictam,</span>
	<span class="versiculo"><sup>16</sup> ut scirent quia, per quae peccat quis, per haec et torquetur.</span>
	<span class="versiculo"><sup>17</sup> Non enim impossibilis erat omnipotens manus tua,
quae creavit orbem terrarum ex materia informi,
immittere illis multitudinem ursorum aut audaces leones</span>
	<span class="versiculo"><sup>18</sup> aut recens conditas ira plenas ignotas bestias
aut vaporem igneum spirantes
aut fumi fremitum proferentes
aut horrendas ab oculis scintillas fulgurantes,</span>
	<span class="versiculo"><sup>19</sup> quarum non solum laesura poterat illos exterminare,
sed et aspectus per timorem occidere.</span>
	<span class="versiculo"><sup>20</sup> Sed et sine his uno spiritu poterant occidi,
persecutionem passi a iustitia,
et dispersi per spiritum virtutis tuae.
Sed omnia in mensura et numero et pondere disposuisti.</span>
	<span class="versiculo"><sup>21</sup> Multum enim valere tibi soli subest semper,
et virtuti brachii tui quis resistet?</span>
	<span class="versiculo"><sup>22</sup> Quoniam tamquam momentum staterae,
sic est ante te totus orbis terrarum,
et tamquam gutta roris antelucani, quae descendit in terram.</span>
	<span class="versiculo"><sup>23</sup> Sed misereris omnium, quia omnia potes;
et dissimulas peccata hominum propter paenitentiam.</span>
	<span class="versiculo"><sup>24</sup> Diligis enim omnia, quae sunt,
et nihil odisti eorum, quae fecisti;
nec enim, si odisses, aliquid constituisses.</span>
	<span class="versiculo"><sup>25</sup> Quomodo autem posset aliquid permanere, nisi tu voluisses?
Aut, quod a te vocatum non esset, conservaretur?</span>
	<span class="versiculo"><sup>26</sup> Parcis autem omnibus, quoniam tua sunt,
Domine, qui amas animas.</span>
</div>
