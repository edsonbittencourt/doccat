<div>
	<span class="capitulo">18</span>
	<span class="versiculo"><sup>1</sup> Sanctis autem tuis maxima erat lux;
et horum quidem vocem illi audiebant, sed figuram non videbant
et, quia non et ipsi eadem passi erant, magnificabant;</span>
	<span class="versiculo"><sup>2</sup> quoniam autem, qui ante laesi erant, non laedebant, gratias agebant
et, quod eos ante distulissent, donum petebant.</span>
	<span class="versiculo"><sup>3</sup> Propter quod ignis ardentem columnam,
ducem ignotae viae,
et solem sine laesura gloriosae peregrinationis praestitisti.</span>
	<span class="versiculo"><sup>4</sup> Digni quidem illi carere luce
et pati carcerem tenebrarum,
qui inclusos custodierant filios tuos,
per quos incipiebat incorruptum legis lumen saeculo dari.</span>
	<span class="versiculo"><sup>5</sup> Cum cogitarent iustorum occidere infantes
- et uno exposito filio et liberato &#x2014; in traductionem illorum multitudinem filiorum abstulisti
et pariter illos perdidisti in aqua valida.</span>
	<span class="versiculo"><sup>6</sup> Illa nox ante cognita est a patribus nostris,
ut vere scientes, quibus iuramentis crediderunt,
animaequiores essent.</span>
	<span class="versiculo"><sup>7</sup> Suscepta est a populo tuo sanitas quidem iustorum,
iniustorum autem exterminatio;</span>
	<span class="versiculo"><sup>8</sup> sicut enim punivisti adversarios,
sic et nos provocans magnificasti.</span>
	<span class="versiculo"><sup>9</sup> Absconse enim sacrificabant iusti pueri bonorum
et divinitatis legem in concordia disposuerunt;
similiter et bona et pericula recepturos sanctos
patrum iam ante decantantes laudes.</span>
	<span class="versiculo"><sup>10</sup> Resonabat autem inconveniens inimicorum clamor,
et flebilis perferebatur vox ploratorum infantium.</span>
	<span class="versiculo"><sup>11</sup> Simili autem poena servus cum domino afflictus est,
et popularis homo regi similia passus;</span>
	<span class="versiculo"><sup>12</sup> similiter ergo omnes uno nomine mortis
mortuos habebant innumerabiles.
Nec enim ad sepeliendum vivi sufficiebant,
quoniam uno momento,
quae erat praeclarior generatio illorum, exterminata erat.</span>
	<span class="versiculo"><sup>13</sup> De omnibus enim non credentes propter veneficia,
in exterminio primogenitorum
confessi sunt populum filium Dei esse.</span>
	<span class="versiculo"><sup>14</sup> Cum enim quietum silentium contineret omnia,
et nox in suo cursu medium iter haberet,</span>
	<span class="versiculo"><sup>15</sup> omnipotens sermo tuus de caelo a regalibus sedibus
durus bellator in mediam exterminii terram prosilivit,
gladium acutum insimulatum imperium tuum portans;</span>
	<span class="versiculo"><sup>16</sup> et stans replevit omnia morte
et usque ad caelum attingebat stans in terra.</span>
	<span class="versiculo"><sup>17</sup> Tunc continuo visus somniorum terribilium turbaverunt illos,
et timores supervenerunt insperati,</span>
	<span class="versiculo"><sup>18</sup> et alius alibi proiectus semivivus,
propter quam moriebatur causam, demonstrabat.</span>
	<span class="versiculo"><sup>19</sup> Visiones enim, quae illos turbaverunt, haec praemonebant,
ne inscii quare mala patiebantur, perirent.</span>
	<span class="versiculo"><sup>20</sup> Tetigit autem et iustos tentatio mortis,
et interitus in eremo factus est multitudinis,
sed non diu permansit ira tua.</span>
	<span class="versiculo"><sup>21</sup> Properans enim homo sine querela propugnavit,
proferens servitutis suae scutum:
orationem et per incensum deprecationem;
restitit irae et finem imposuit necessitati,
ostendens quoniam tuus est famulus.</span>
	<span class="versiculo"><sup>22</sup> Vicit autem iram non in virtute corporis,
nec armaturae potentia,
sed verbo illum, qui se vexabat, subiecit,
iuramenta parentum et testamentum commemorans.</span>
	<span class="versiculo"><sup>23</sup> Cum enim iam acervatim cecidissent super alterutrum mortui,
interstitit et amputavit impetum
et divisit illam, quae ad vivos ducebat, viam.</span>
	<span class="versiculo"><sup>24</sup> In veste enim poderis, quam habebat, totus erat orbis terrarum,
et parentum magnalia in quattuor ordinum lapidum sculptura, et magnificentia tua in diademate capitis illius.</span>
	<span class="versiculo"><sup>25</sup> His cessit, qui exterminabat, et haec extimuit;
erat enim sola tentatio irae sufficiens.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
