<div>
	<span class="capitulo">2</span>
	<span class="versiculo"><sup>1</sup> Dixerunt enim cogitantes apud se non recte:
&#x201c; Exiguum et cum taedio est tempus vitae nostrae,
et non est refrigerium in fine hominis,
et non est agnitus, qui sit reversus ab inferis.</span>
	<span class="versiculo"><sup>2</sup> Quia ex tempore nati sumus
et post hoc erimus, tamquam non fuerimus,
quoniam fumus flatus est in naribus nostris,
et sermo scintilla in motu cordis nostri;</span>
	<span class="versiculo"><sup>3</sup> qua exstincta, cinis fiet corpus nostrum,
et spiritus diffundetur tamquam mollis aer.</span>
	<span class="versiculo"><sup>4</sup> Et nomen nostrum oblivioni tradetur per tempus,
et nemo memoriam habebit operum nostrorum;
et transibit vita nostra tamquam vestigium nubis,
et sicut nebula dissolvetur,
quae fugata est a radiis solis
et a calore illius aggravata.</span>
	<span class="versiculo"><sup>5</sup> Umbrae enim transitus est tempus nostrum,
et non est reversio finis nostri,
quoniam consignata est, et nemo revertitur.</span>
	<span class="versiculo"><sup>6</sup> Venite ergo, et fruamur bonis, quae sunt,
et utamur creatura tamquam in iuventute sollicite.</span>
	<span class="versiculo"><sup>7</sup> Vino pretioso et unguentis nos impleamus,
et non praetereat nos flos temporis verni;</span>
	<span class="versiculo"><sup>8</sup> coronemus nos calycibus rosarum, antequam marcescant,</span>
	<span class="versiculo"><sup>9</sup> nullum pratum exsors sit luxuriae nostrae;
ubique relinquamus signa laetitiae,
quoniam haec est pars nostra, et haec est sors.</span>
	<span class="versiculo"><sup>10</sup> Opprimamus pauperem iustum
et non parcamus viduae
nec veterani revereamur canos multi temporis.</span>
	<span class="versiculo"><sup>11</sup> Sit autem fortitudo nostra lex iustitiae;
quod enim infirmum est, inutile invenitur.</span>
	<span class="versiculo"><sup>12</sup> Circumveniamus ergo iustum, quoniam inutilis est nobis
et contrarius est operibus nostris
et improperat nobis peccata legis
et diffamat in nos peccata disciplinae nostrae.</span>
	<span class="versiculo"><sup>13</sup> Promittit se scientiam Dei habere
et filium Dei se nominat.</span>
	<span class="versiculo"><sup>14</sup> Factus est nobis in accusationem cogitationum nostrarum;
gravis est nobis etiam ad videndum,</span>
	<span class="versiculo"><sup>15</sup> quoniam dissimilis est aliis vita illius,
et immutatae sunt viae eius.</span>
	<span class="versiculo"><sup>16</sup> Tamquam scoria aestimati sumus ab illo,
et abstinet se a viis nostris tamquam ab immunditiis;
beata dicit novissima iustorum
et gloriatur patrem se habere Deum.</span>
	<span class="versiculo"><sup>17</sup> Videamus ergo, si sermones illius veri sint,
et tentemus, quae in exitu eius erunt:</span>
	<span class="versiculo"><sup>18</sup> si enim est verus filius Dei, suscipiet illum
et liberabit eum de manibus contrariorum.</span>
	<span class="versiculo"><sup>19</sup> Contumelia et tormento interrogemus eum,
ut sciamus modestiam eius
et probemus patientiam illius;</span>
	<span class="versiculo"><sup>20</sup> morte turpissima condemnemus eum:
erit enim ei visitatio ex sermonibus illius &#x201d;.</span>
	<span class="versiculo"><sup>21</sup> Haec cogitaverunt et erraverunt;
excaecavit enim illos malitia eorum,</span>
	<span class="versiculo"><sup>22</sup> et nescierunt sacramenta Dei
neque mercedem speraverunt sanctitatis
nec iudicaverunt honorem animarum immaculatarum.</span>
	<span class="versiculo"><sup>23</sup> Quoniam Deus creavit hominem in incorruptibilitate
et imaginem similitudinis suae fecit illum;</span>
	<span class="versiculo"><sup>24</sup> invidia autem Diaboli mors introivit in orbem terrarum;
experiuntur autem illam, qui sunt ex parte illius.</span>
</div>
