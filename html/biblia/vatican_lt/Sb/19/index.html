<div>
	<span class="capitulo">19</span>
	<span class="versiculo"><sup>1</sup> Impiis autem usque in novissimum sine misericordia ira supervenit;
praesciebat enim et futura illorum,</span>
	<span class="versiculo"><sup>2</sup> quoniam, cum ipsi permisissent, ut se educerent,
et cum magna sollicitudine praemisissent illos,
consequebantur illos paenitentia acti.</span>
	<span class="versiculo"><sup>3</sup> Adhuc enim inter manus habentes luctus
et deplorantes ad monumenta mortuorum,
aliam sibi assumpserunt cogitationem inscientiae
et, quos rogantes proiecerant,
hos tamquam fugitivos persequebantur.</span>
	<span class="versiculo"><sup>4</sup> Trahebat enim illos ad hunc finem digna necessitas;
et horum, quae acciderant, oblivionem immisit,
ut eam, quae deerat tormentis, suppleret punitionem,</span>
	<span class="versiculo"><sup>5</sup> et populus quidem tuus mirabile iter tentaret,
illi autem novam mortem invenirent.</span>
	<span class="versiculo"><sup>6</sup> Omnis enim creatura in suo genere iterum ab initio refigurabatur,
deserviens tuis praeceptis,
ut pueri tui custodirentur illaesi.</span>
	<span class="versiculo"><sup>7</sup> Nam nubes castra eorum obumbrans,
et ex aqua, quae ante erat, emersio terrae aridae apparuit:
e mari Rubro via sine impedimento,
et campus germinans de fluctu violento,</span>
	<span class="versiculo"><sup>8</sup> per quem cum tota natione transierunt, qui tegebantur tua manu,
videntes tua mirabilia monstra.</span>
	<span class="versiculo"><sup>9</sup> Tamquam enim equi depaverunt escam
et tamquam agni exsultaverunt,
magnificantes te, Domine, qui liberasti illos.</span>
	<span class="versiculo"><sup>10</sup> Memores enim erant adhuc eorum,
quae in incolatu illorum facta fuerant,
quemadmodum pro natione animalium eduxit terra muscas,
et pro piscibus eructavit fluvius multitudinem ranarum.</span>
	<span class="versiculo"><sup>11</sup> Novissime autem viderunt novam creaturam avium,
cum, adducti concupiscentia, postulaverunt escas epulationis:</span>
	<span class="versiculo"><sup>12</sup> in consolationem enim desiderii ascendit illis de mari ortygometra.</span>
	<span class="versiculo"><sup>13</sup> Et vexationes peccatoribus supervenerunt,
non sine illis, quae ante facta erant, argumentis per vim fulminum:
iuste enim patiebantur secundum suas nequitias;
etenim detestabiliorem inhospitalitatem instituerunt.</span>
	<span class="versiculo"><sup>14</sup> Alii quidem ignotos non recipiebant advenas,
isti autem beneficos hospites in servitutem redigebant.</span>
	<span class="versiculo"><sup>15</sup> Et non solum haec, sed et alius quidam respectus erit illorum,
quoniam inviti recipiebant extraneos;</span>
	<span class="versiculo"><sup>16</sup> isti autem, qui cum laetitia receperunt hos,
qui eisdem usi erant iustitiis,
saevissimis afflixerunt doloribus.</span>
	<span class="versiculo"><sup>17</sup> Percussi sunt autem caecitate
sicut illi in foribus iusti,
cum, vastis cooperti tenebris,
unusquisque transitum ostii sui quaerebat.</span>
	<span class="versiculo"><sup>18</sup> Inter se enim elementa convertuntur,
sicut in psalterio voces numeri nomen immutant,
semper tamen suum sonum custodiunt;
quod quidem ex ipso visu eorum, quae facta sunt,
certo aestimari potest.</span>
	<span class="versiculo"><sup>19</sup> Agrestia enim in aquatica convertebantur,
et, quaecumque erant natantia, in terram transibant.</span>
	<span class="versiculo"><sup>20</sup> Ignis in aqua valebat supra suam virtutem,
et aqua exstinguentis naturae obliviscebatur.</span>
	<span class="versiculo"><sup>21</sup> Flammae e contrario corruptibilium animalium
non vexaverunt carnes inambulantium,
nec dissolvebant illud, quod facile dissolvebatur,
glaciei simile genus immortalis escae.</span>
	<span class="versiculo"><sup>22</sup> In omnibus enim magnificasti populum tuum, Domine,
et honorasti et non despexisti,
in omni tempore et in omni loco assistens eis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
