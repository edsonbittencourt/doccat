<div>
	<span class="capitulo">17</span>
	<span class="versiculo"><sup>1</sup> Magna sunt enim iudicia tua et inenarrabilia;
propter hoc indisciplinatae animae erraverunt.</span>
	<span class="versiculo"><sup>2</sup> Dum enim persuasum habent iniqui posse dominari nationi sanctae,
captivi tenebrarum et longae noctis compediti,
inclusi sub tectis, fugitivi perpetuae providentiae iacuerunt.</span>
	<span class="versiculo"><sup>3</sup> Et dum putant se latere in obscuris peccatis,
tenebroso oblivionis velamento
dispersi sunt, paventes horrende,
et umbris perturbati.</span>
	<span class="versiculo"><sup>4</sup> Neque enim, quae continebat illos, spelunca sine timore custodiebat,
quoniam sonitus descendentes perturbabant illos,
et phantasmata tristi vultu maerentia apparebant.</span>
	<span class="versiculo"><sup>5</sup> Et ignis quidem nulla vis poterat illis lumen praebere,
nec siderum limpidae flammae
illuminare poterant illam noctem horrendam.</span>
	<span class="versiculo"><sup>6</sup> Apparebat autem illis tantum subitaneus ignis timore plenus,
et timore perculsi illius, quae non videbatur, visionis
aestimabant deteriora esse, quae videbantur;</span>
	<span class="versiculo"><sup>7</sup> et magicae artis appositi erant derisus,
et in sapientia gloriae correptio cum contumelia.</span>
	<span class="versiculo"><sup>8</sup> Illi enim, qui promittebant
timores et perturbationes expellere se ab anima languente,
hi cum ridiculo timore languebant.</span>
	<span class="versiculo"><sup>9</sup> Nam, etsi nihil turbulenti illos terrebat,
transitu animalium et serpentium sibilatione commoti,
tremebundi peribant,
et aerem, quem nulla ratione quis effugere posset, negantes se videre.</span>
	<span class="versiculo"><sup>10</sup> Formidinis enim suae propriae nequitia dat testimonium,
cum sit condemnata;
semper autem praesumit saeva perturbata conscientia.</span>
	<span class="versiculo"><sup>11</sup> Nihil enim est timor nisi proditio auxiliorum, quae sunt a cogitatione;</span>
	<span class="versiculo"><sup>12</sup> et, dum ab intus minor est exspectatio,
maiorem computat inscientiam eius causae, quae tormentum praestat.</span>
	<span class="versiculo"><sup>13</sup> Illi autem per impotentem vere noctem
et ab impotentis inferni speluncis supervenientem,
eundem somnum dormientes,</span>
	<span class="versiculo"><sup>14</sup> aliquando a monstris exagitabantur phantasmatum,
aliquando animae deficiebant proditione:
subitaneus enim illis et insperatus timor infundebatur.</span>
	<span class="versiculo"><sup>15</sup> Itaque, si quisquam illic decidisset,
custodiebatur in carcere sine ferro reclusus.</span>
	<span class="versiculo"><sup>16</sup> Sive enim rusticus quis erat aut pastor
aut agri laborum operarius praeoccupatus,
ineffugibilem sustinebat necessitatem,
una enim catena tenebrarum omnes erant colligati.</span>
	<span class="versiculo"><sup>17</sup> Sive spiritus sibilans
aut inter spissos arborum ramos avium sonus suavis
aut numerus aquae decurrentis nimium
aut sonus durus praecipitatarum petrarum</span>
	<span class="versiculo"><sup>18</sup> aut ludentium animalium cursus invisus
aut mugientium ferissimarum bestiarum vox
aut resonans de cavitate montium echo
deficientes faciebant illos prae timore.</span>
	<span class="versiculo"><sup>19</sup> Omnis enim orbis terrarum limpido illuminabatur lumine
et non impeditis operibus continebatur;</span>
	<span class="versiculo"><sup>20</sup> solis autem illis superposita erat gravis nox,
imago tenebrarum, quae illos recepturae erant:
ipsi ergo sibi erant graviores tenebris.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sapientiae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
