<div>
	<span class="capitulo">2</span>
	<span class="versiculo"><sup>1</sup> In septimo mense, vicesima et prima mensis, factum est ver bum Domini in manu Aggaei prophetae dicens:</span>
	<span class="versiculo"><sup>2</sup> &#x201c; Loquere ad Zorobabel filium Salathiel ducem Iudae et ad Iesua filium Iosedec sacerdotem magnum et ad reliquos populi dicens:</span>
	<span class="versiculo"><sup>3</sup> Quis in vobis est derelictus, qui vidit domum istam in gloria sua prima? Et quid vos videtis eam nunc? Numquid non ita est quasi non sit in oculis vestris?</span>
	<span class="versiculo"><sup>4</sup> Sed et nunc confortare, Zorobabel, dicit Dominus, et confortare, Iesua fili Iosedec sacerdos magne, et confortare, omnis popule terrae, dicit Dominus exercituum; et facite, quoniam ego vobiscum sum, dicit Dominus exercituum.</span>
	<span class="versiculo"><sup>5</sup> Verbum quod pepigi vobiscum, cum egrederemini de terra Aegypti, et spiritus meus stat in medio vestrum; nolite timere.</span>
	<span class="versiculo"><sup>6</sup> Quia haec dicit Dominus exercituum: Adhuc unum modicum est, et ego commovebo caelum et terram et mare et aridam.</span>
	<span class="versiculo"><sup>7</sup> Et movebo omnes gentes, et venient thesauri cunctarum gentium, et implebo domum istam gloria, dicit Dominus exercituum.</span>
	<span class="versiculo"><sup>8</sup> Meum est argentum et meum est aurum, dicit Dominus exercituum.</span>
	<span class="versiculo"><sup>9</sup> Maior erit gloria domus istius novissima plus quam prima, dicit Dominus exercituum; et in loco isto dabo pacem, dicit Dominus exercituum &#x201d;.</span>
	<span class="versiculo"><sup>10</sup> In vicesima et quarta noni mensis, in anno secundo Darii, factum est verbum Domini ad Aggaeum prophetam dicens:</span>
	<span class="versiculo"><sup>11</sup> &#x201c; Haec dicit Dominus exercituum: Interroga sacerdotes legem dicens:</span>
	<span class="versiculo"><sup>12</sup> Si tulerit homo carnem sanctificatam in ora vestimenti sui et tetigerit de summitate eius panem aut pulmentum aut vinum aut oleum aut omnem cibum, numquid sanctificabitur? &#x201d;. Respondentes autem sacerdotes dixerunt: &#x201c; Non &#x201d;.</span>
	<span class="versiculo"><sup>13</sup> Et dixit Aggaeus: &#x201c; Si tetigerit pollutus cadavere omnia haec, numquid contaminabuntur? &#x201d;. Et responderunt sacerdotes et dixerunt: &#x201c; Contaminabuntur &#x201d;.</span>
	<span class="versiculo"><sup>14</sup> Et respondit Aggaeus et dixit: &#x201c; Sic populus iste et sic gens ista ante faciem meam, dicit Dominus, et sic omne opus manuum eorum et omnia, quae offerunt ibi, contaminata sunt.</span>
	<span class="versiculo"><sup>15</sup> Et nunc ponite corda vestra a die hac et supra: Antequam poneretur lapis super lapidem in templo Domini,</span>
	<span class="versiculo"><sup>16</sup> quid fuistis? Cum accederetis ad acervum viginti modiorum, erant decem; cum intraretis ad torcular, ut hauriretis quinquaginta lagenas, erant viginti.</span>
	<span class="versiculo"><sup>17</sup> Percussi vos ariditate et rubigine et grandine omnia opera manuum vestrarum, et non fuit in vobis qui reverteretur ad me, dicit Dominus.</span>
	<span class="versiculo"><sup>18</sup> Ponite corda vestra ex die ista et in futurum, a die vicesima et quarta noni mensis, a die, qua fundamenta iacta sunt templi Domini, ponite super cor vestrum.</span>
	<span class="versiculo"><sup>19</sup> Numquid adhuc semen in horreo est, et adhuc vinea et ficus et malogranatum et lignum olivae non portavit fructum? Ex die hac benedicam &#x201d;.</span>
	<span class="versiculo"><sup>20</sup> Et factum est verbum Domini secundo ad Aggaeum in vicesima et quarta mensis dicens:</span>
	<span class="versiculo"><sup>21</sup> &#x201c; Loquere ad Zorobabel ducem Iudae dicens: Ego movebo caelum pariter et terram</span>
	<span class="versiculo"><sup>22</sup> et subvertam solium regnorum et conteram fortitudinem regnorum gentium et subvertam quadrigam et ascensores eius; et descendent equi et ascensores eorum, unusquisque percussus gladio fratris sui.</span>
	<span class="versiculo"><sup>23</sup> In die illo, dicit Dominus exercituum, assumam te, Zorobabel fili Salathiel, serve meus, dicit Dominus, et ponam te quasi signaculum, quia te elegi &#x201d;, dicit Dominus exercituum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_aggaei_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
