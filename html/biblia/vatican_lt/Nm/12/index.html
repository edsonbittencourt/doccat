<div>
    <span class="capitulo">12</span>
    <span class="versiculo"><sup>1</sup> Locutaque est Maria et Aaron contra Moysen propter uxorem eius Aethiopissam</span>
    <span class="versiculo"><sup>2</sup> et dixerunt: &#x201c; Num per solum Moysen locutus est Dominus? Nonne et per nos similiter est locutus? &#x201d;. Quod cum audisset Dominus</span>
    <span class="versiculo"><sup>3</sup> &shy; erat enim Moyses vir humillimus super omnes homines, qui morabantur in terra &shy;</span>
    <span class="versiculo"><sup>4</sup> statim locutus est ad eum et ad Aaron et Mariam: &#x201c; Egredimini vos tantum tres ad tabernaculum conventus &#x201d;. Cumque fuissent egressi,</span>
    <span class="versiculo"><sup>5</sup> descendit Dominus in columna nubis et stetit in introitu tabernaculi vocans Aaron et Mariam. Qui cum issent,</span>
    <span class="versiculo"><sup>6</sup> dixit ad eos:
&#x201c; Audite sermones meos!
Si quis fuerit inter vos propheta Domini,
in visione apparebo ei
vel per somnium loquar ad illum.</span>
    <span class="versiculo"><sup>7</sup> At non talis servus meus Moyses,
qui in omni domo mea fidelissimus est!</span>
    <span class="versiculo"><sup>8</sup> Ore enim ad os loquor ei,
et palam et non per aenigmata et figuras
Dominum videt!
Quare ergo non timuistis detrahere
servo meo Moysi? &#x201d;.</span>
    <span class="versiculo"><sup>9</sup> Iratusque contra eos abiit,</span>
    <span class="versiculo"><sup>10</sup> nubes quoque recessit, quae erat super tabernaculum; et ecce Maria apparuit candens lepra quasi nix.
Cumque respexisset eam Aaron et vidisset perfusam lepra,</span>
    <span class="versiculo"><sup>11</sup> ait ad Moysen: &#x201c; Obsecro, domine mi, ne imponas nobis hoc peccatum, quod stulte commisimus,</span>
    <span class="versiculo"><sup>12</sup> ne fiat haec quasi mortua et ut abortivum, quod proicitur de vulva matris suae; ecce iam medium carnis eius devoratum est a lepra &#x201d;.</span>
    <span class="versiculo"><sup>13</sup> Clamavitque Moyses ad Dominum dicens: &#x201c; Deus, obsecro, sana eam! &#x201d;.</span>
    <span class="versiculo"><sup>14</sup> Cui respondit Dominus: &#x201c; Si pater eius spuisset in faciem illius, nonne debuerat saltem septem diebus rubore suffundi? Separetur septem diebus extra castra et postea revocabitur &#x201d;.</span>
    <span class="versiculo"><sup>15</sup> Exclusa est itaque Maria extra castra septem diebus, et populus non est motus de loco illo, donec revocata est Maria.</span>
    <span class="versiculo"><sup>16</sup> Profectusque est populus de Aseroth, fixis tentoriis in deserto Pharan.</span>
</div>
