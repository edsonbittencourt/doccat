<div>
    <span class="capitulo">11</span>
    <span class="versiculo"><sup>1</sup> Ortum est murmur populi, quasi dolentium pro labore, contra Dominum. Quod cum audisset Dominus, iratus est, et accensus in eos ignis Domini devoravit extremam castrorum partem.</span>
    <span class="versiculo"><sup>2</sup> Cumque clamasset populus ad Moysen, oravit Moyses ad Dominum, et absorptus est ignis.</span>
    <span class="versiculo"><sup>3</sup> Vocaverunt nomen loci illius Tabera, eo quod incensus fuisset contra eos ignis Domini.</span>
    <span class="versiculo"><sup>4</sup> Vulgus autem promiscuum, quod erat in medio eius, flagravit desiderio, et sedentes fleverunt pariter filii Israel et dixerunt: &#x201c; Quis dabit nobis ad vescendum carnes?</span>
    <span class="versiculo"><sup>5</sup> Recordamur piscium, quos comedebamus in Aegypto gratis; in mentem nobis veniunt cucumeres et pepones porrique et cepae et alia.</span>
    <span class="versiculo"><sup>6</sup> Guttur nostrum aridum est; nihil aliud respiciunt oculi nostri nisi man &#x201d;.</span>
    <span class="versiculo"><sup>7</sup> Erat autem man quasi semen coriandri aspectus bdellii.</span>
    <span class="versiculo"><sup>8</sup> Circuibatque populus et colligens illud frangebat mola sive terebat in mortario coquens in olla et faciens ex eo tortulas saporis quasi panis oleati.</span>
    <span class="versiculo"><sup>9</sup> Cumque descenderet nocte super castra ros, descendebat pariter et man.</span>
    <span class="versiculo"><sup>10</sup> Audivit ergo Moyses flentem populum per familias, singulos per ostia tentorii sui. Iratusque est furor Domini valde; quod Moysi intoleranda res visa est,</span>
    <span class="versiculo"><sup>11</sup> et ait ad Dominum: &#x201c; Cur afflixisti servum tuum? Quare non invenio gratiam coram te? Et cur imposuisti pondus universi populi huius super me?</span>
    <span class="versiculo"><sup>12</sup> Numquid ego concepi omnem hunc populum vel genui eum, ut dicas mihi: &quot;Porta eum in sinu tuo, sicut portare solet nutrix infantulum, et defer in terram, pro qua iurasti patribus eorum?&quot;.</span>
    <span class="versiculo"><sup>13</sup> Unde mihi carnes, ut dem universo populo isti? Flent contra me dicentes: &quot;Da nobis carnes, ut comedamus!&quot;.</span>
    <span class="versiculo"><sup>14</sup> Non possum ego solus sustinere omnem hunc populum, quia nimis gravis est mihi.</span>
    <span class="versiculo"><sup>15</sup> Si hoc modo agis mecum, obsecro ut interficias me, si inveni gratiam in oculis tuis, ne videam amplius mala mea! &#x201d;.</span>
    <span class="versiculo"><sup>16</sup> Et dixit Dominus ad Moysen: &#x201c; Congrega mihi septuaginta viros de senibus Israel, quos tu nosti quod senes populi sint ac magistri, et duces eos ad ostium tabernaculi conventus, stabuntque ibi tecum.</span>
    <span class="versiculo"><sup>17</sup> Et descendam et loquar tibi et auferam de spiritu tuo tradamque eis, ut sustentent tecum onus populi, et non tu solus graveris.</span>
    <span class="versiculo"><sup>18</sup> Populo quoque dices: Sanctificamini, cras comedetis carnes; ego enim audivi vos flere: &quot;Quis dabit nobis escas carnium? Bene nobis erat in Aegypto&quot;. Et dabit vobis Dominus carnes, et comedetis</span>
    <span class="versiculo"><sup>19</sup> non uno die nec duobus vel quinque aut decem nec viginti quidem,</span>
    <span class="versiculo"><sup>20</sup> sed usque ad mensem dierum, donec exeat per nares vestras et vertatur in nauseam, eo quod reppuleritis Dominum, qui in medio vestri est, et fleveritis coram eo dicentes: &quot;Quare egressi sumus ex Aegypto?&quot; &#x201d;.</span>
    <span class="versiculo"><sup>21</sup> Et ait Moyses: &#x201c; Populus, in cuius medio sum, sescenta milia peditum sunt, et tu dicis: &quot;Dabo eis esum carnium mense integro!&quot;.</span>
    <span class="versiculo"><sup>22</sup> Numquid ovium et boum multitudo caedetur, ut possit sufficere ad cibum? Vel omnes pisces maris in unum congregabuntur, ut eos satient? &#x201d;.</span>
    <span class="versiculo"><sup>23</sup> Cui respondit Dominus: &#x201c; Numquid manus Domini abbreviata est? Iam nunc videbis utrum meus sermo opere compleatur an non &#x201d;.</span>
    <span class="versiculo"><sup>24</sup> Venit igitur Moyses et narravit populo verba Domini congregans septuaginta viros de senibus Israel, quos stare fecit circa tabernaculum.</span>
    <span class="versiculo"><sup>25</sup> Descenditque Dominus per nubem et locutus est ad eum auferens de spiritu, qui erat in Moyse, et dans septuaginta viris senibus. Cumque requievisset in eis spiritus, prophetaverunt nec ultra fecerunt.</span>
    <span class="versiculo"><sup>26</sup> Remanserant autem in castris duo viri, quorum unus vocabatur Eldad et alter Medad, super quos requievit spiritus; nam et ipsi descripti fuerant et non exierant ad tabernaculum. Cumque prophetarent in castris,</span>
    <span class="versiculo"><sup>27</sup> cucurrit puer et nuntiavit Moysi dicens: &#x201c; Eldad et Medad prophetant in castris &#x201d;.</span>
    <span class="versiculo"><sup>28</sup> Statim Iosue filius Nun minister Moysi et electus eius a iuventute sua ait: &#x201c; Domine mi Moyses, prohibe eos! &#x201d;.</span>
    <span class="versiculo"><sup>29</sup> At ille: &#x201c; Quid, inquit, aemularis pro me? Quis tribuat, ut omnis populus prophetet, et det eis Dominus spiritum suum? &#x201d;.</span>
    <span class="versiculo"><sup>30</sup> Reversusque est Moyses et maiores natu Israel in castra.</span>
    <span class="versiculo"><sup>31</sup> Ventus autem egrediens a Domino arreptas trans mare coturnices detulit et demisit in castra itinere, quantum uno die confici potest, ex omni parte castrorum per circuitum; volabantque in aere duobus cubitis altitudine super terram.</span>
    <span class="versiculo"><sup>32</sup> Surgens ergo populus toto die illo et nocte ac die altero congregavit coturnicum, qui parum, decem choros; et extenderunt eas per gyrum castrorum.</span>
    <span class="versiculo"><sup>33</sup> Adhuc carnes erant in dentibus eorum, nec defecerat huiuscemodi cibus, et ecce furor Domini concitatus in populum percussit eum plaga magna nimis.</span>
    <span class="versiculo"><sup>34</sup> Vocatusque est ille locus Cibrottaava; ibi enim sepelierunt populum, qui desideraverat.</span>
    <span class="versiculo"><sup>35</sup> Egressi autem de Cibrottaava, venerunt in Aseroth et manserunt ibi.</span>
</div>
