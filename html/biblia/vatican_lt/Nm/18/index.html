<div>
	<span class="capitulo">18</span>
	<span class="versiculo"><sup>1</sup> Dixitque Dominus ad Aaron: &#x201c; Tu et filii tui et domus patris tui tecum portabitis iniquitatem sanctuarii; et tu et filii tui simul sustinebitis peccata sacerdotii vestri.</span>
	<span class="versiculo"><sup>2</sup> Sed et fratres tuos de tribu Levi, tribum patris tui sume tecum, praestoque sint et ministrent tibi; tu autem et filii tui ministrabitis in tabernaculo testimonii.</span>
	<span class="versiculo"><sup>3</sup> Excubabuntque Levitae ad praecepta tua et ad cuncta opera tabernaculi, ita dumtaxat ut ad vasa sanctuarii et ad altare non accedant, ne et illi moriantur, et vos pereatis simul.</span>
	<span class="versiculo"><sup>4</sup> Sint autem tecum et excubent in custodiis tabernaculi conventus et in omni ministerio eius; alienigena non miscebitur vobis.</span>
	<span class="versiculo"><sup>5</sup> Excubate in ministerio sanctuarii et in ministerio altaris, ne oriatur amplius indignatio super filios Israel.</span>
	<span class="versiculo"><sup>6</sup> Ego sumpsi fratres vestros Levitas de medio filiorum Israel et tradidi donum Domino, ut serviant in ministeriis tabernaculi conventus.</span>
	<span class="versiculo"><sup>7</sup> Tu autem et filii tui custodite sacerdotium vestrum et omnia, quae ad cultum altaris pertinent et intra velum sunt, administrabitis. Ministerium do vobis sacerdotium in donum; si quis externus accesserit, occidetur &#x201d;.</span>
	<span class="versiculo"><sup>8</sup> Locutusque est Dominus ad Aaron: &#x201c; Ecce dedi tibi custodiam praelibationum mearum. Omnia, quae sanctificantur a filiis Israel, tradidi tibi et filiis tuis pro officio sacerdotali, legitima sempiterna.</span>
	<span class="versiculo"><sup>9</sup> Haec ergo accipies de sanctis sanctorum, exceptis his, quae comburuntur: omnis oblatio et sacrificium pro peccato atque delicto, quod redditur mihi, sanctum sanctorum tuum erit et filiorum tuorum.</span>
	<span class="versiculo"><sup>10</sup> In sanctuario comedes illud; mares tantum edent ex eo, quia consecratum est tibi.</span>
	<span class="versiculo"><sup>11</sup> Praelibationem donorum, quae elevando obtulerint filii Israel, tibi dedi et filiis tuis ac filiabus tuis iure perpetuo: qui mundus est in domo tua, vescetur eis.</span>
	<span class="versiculo"><sup>12</sup> Omnem medullam olei et vini ac frumenti quidquid offerunt primitiarum Domino, tibi dedi.</span>
	<span class="versiculo"><sup>13</sup> Universa frugum initia, quas gignit humus et Domino deportantur, cedent in usus tuos: qui mundus est in domo tua, vescetur eis.</span>
	<span class="versiculo"><sup>14</sup> Omne, quod ex voto reddiderint filii Israel, tuum erit.</span>
	<span class="versiculo"><sup>15</sup> Quidquid primum erumpit e vulva cunctae carnis, quod offerunt Domino, sive ex hominibus sive de pecoribus fuerit, tui iuris erit; ita dumtaxat, ut hominis primogenitum et omne animal, quod immundum est, redimi facias.</span>
	<span class="versiculo"><sup>16</sup> Cuius redemptio erit post unum mensem siclis argenti quinque pondere sanctuarii. Siclus viginti obolos habet.</span>
	<span class="versiculo"><sup>17</sup> Primogenitum autem bovis vel ovis vel caprae non facies redimi, quia sanctificata sunt Domino; sanguinem tantum eorum fundes super altare et adipes adolebis in suavissimum odorem Domino.</span>
	<span class="versiculo"><sup>18</sup> Carnes vero eorum in usum tuum cedent, sicut pectusculum elevatum et armus dexter tua erunt.</span>
	<span class="versiculo"><sup>19</sup> Omnes praelibationes sanctas, quas offerunt filii Israel Domino, tibi dedi et filiis ac filiabus tuis iure perpetuo: pactum salis est sempiternum coram Domino tibi ac filiis tuis &#x201d;.</span>
	<span class="versiculo"><sup>20</sup> Dixitque Dominus ad Aaron: &#x201c; In terra eorum nihil possidebitis nec habebitis partem inter eos: Ego pars et hereditas tua in medio filiorum Israel.</span>
	<span class="versiculo"><sup>21</sup> Filiis autem Levi dedi omnes decimas Israelis in possessionem pro ministerio, quo serviunt mihi in tabernaculo conventus,</span>
	<span class="versiculo"><sup>22</sup> ut non accedant ultra filii Israel ad tabernaculum conventus nec committant peccatum mortiferum.</span>
	<span class="versiculo"><sup>23</sup> Solis filiis Levi mihi in tabernaculo conventus servientibus et portantibus peccata populi; legitimum sempiternum erit in generationibus vestris, et in medio filiorum Israel nihil aliud possidebunt.</span>
	<span class="versiculo"><sup>24</sup> Decimas, quas filii Israel in praelibationem elevant Domino, dedi Levitis in possessionem. Propterea dixi eis: In medio filiorum Israel non habebitis possessionem &#x201d;.</span>
	<span class="versiculo"><sup>25</sup> Locutusque est Dominus ad Moysen dicens:</span>
	<span class="versiculo"><sup>26</sup> &#x201c; Praecipe Levitis atque denuntia: Cum acceperitis a filiis Israel decimas, quas dedi vobis, praelibationem earum elevabitis Domino, id est decimam partem decimae,</span>
	<span class="versiculo"><sup>27</sup> ut reputetur vobis in praelibationem tam de areis quam de torcularibus.</span>
	<span class="versiculo"><sup>28</sup> Sic de universis, quorum accipitis primitias a filiis Israel, elevate Domino: date Aaron sacerdoti.</span>
	<span class="versiculo"><sup>29</sup> Omnia, quae offeretis ex decimis, in donaria Domini separabitis: optima et electa erunt.</span>
	<span class="versiculo"><sup>30</sup> Dicesque ad eos: Si praeclara et meliora quaeque obtuleritis ex decimis, reputabitur vobis quasi de area et torculari dederitis fructus;</span>
	<span class="versiculo"><sup>31</sup> et comedetis eas in omnibus locis vestris, tam vos quam familiae vestrae, quia pretium est pro ministerio, quo servitis in tabernaculo conventus.</span>
	<span class="versiculo"><sup>32</sup> Et non peccabitis super hoc egregia vobis et pinguia reservantes, ne polluatis oblationes filiorum Israel et moriamini &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
