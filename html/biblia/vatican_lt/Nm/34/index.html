<div>
	<span class="capitulo">34</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Praecipe filiis Israel et dices ad eos: Cum ingressi fueritis terram hanc Chanaan, et in possessionem vobis sorte ceciderit, his finibus terminabitur.</span>
	<span class="versiculo"><sup>3</sup> Pars meridiana incipiet a solitudine Sin, quae est iuxta Edom, et habebit terminos contra orientem mare Salsissimum.</span>
	<span class="versiculo"><sup>4</sup> Qui circuibunt australem plagam per ascensum Acrabbim (id est Scorpionum), ita ut transeant in Sin et perveniant ad meridiem Cadesbarne, unde egredientur ad Asaraddar et tendent usque ad Asemona.</span>
	<span class="versiculo"><sup>5</sup> Ibitque per gyrum terminus ab Asemona usque ad torrentem Aegypti, et maris Magni litore finietur.</span>
	<span class="versiculo"><sup>6</sup> Plaga autem occidentalis a mari Magno incipiet et ipso fine claudetur.</span>
	<span class="versiculo"><sup>7</sup> Porro ad septentrionalem plagam a mari Magno termini incipient pervenientes usque ad montem Hor,</span>
	<span class="versiculo"><sup>8</sup> a quo venient in introitum Emath usque ad terminos Sedada.</span>
	<span class="versiculo"><sup>9</sup> Ibuntque confinia usque ad Zephrona et Asarenon. Hi erunt termini in parte aquilonis.</span>
	<span class="versiculo"><sup>10</sup> Inde metabuntur fines contra orientalem plagam de Asarenon usque Sephama;</span>
	<span class="versiculo"><sup>11</sup> et de Sephama descendent termini in Rebla ad orientem Ain; inde descendent et pervenient ad latus maris Chenereth in oriente</span>
	<span class="versiculo"><sup>12</sup> et tendent usque ad Iordanem, et ad ultimum Salsissimo claudentur mari.
Hanc habebitis terram per fines suos in circuitu &#x201d;.</span>
	<span class="versiculo"><sup>13</sup> Praecepitque Moyses filiis Israel dicens: &#x201c; Haec erit terra, quam possidebitis sorte et quam iussit Dominus dari novem tribubus et dimidiae tribui.</span>
	<span class="versiculo"><sup>14</sup> Tribus enim filiorum Ruben per familias suas et tribus filiorum Gad iuxta cognationum numerum media quoque tribus Manasse,</span>
	<span class="versiculo"><sup>15</sup> id est duae semis tribus, acceperunt partem suam trans Iordanem contra Iericho ad orientalem plagam &#x201d;.</span>
	<span class="versiculo"><sup>16</sup> Et ait Dominus ad Moysen:</span>
	<span class="versiculo"><sup>17</sup> &#x201c; Haec sunt nomina virorum, qui terram vobis divident: Eleazar sacerdos et Iosue filius Nun</span>
	<span class="versiculo"><sup>18</sup> et singuli principes de tribubus singulis,</span>
	<span class="versiculo"><sup>19</sup> quorum ista sunt vocabula: de tribu Iudae Chaleb filius Iephonne;</span>
	<span class="versiculo"><sup>20</sup> de tribu Simeon Samuel filius Ammiud;</span>
	<span class="versiculo"><sup>21</sup> de tribu Beniamin Elidad filius Chaselon;</span>
	<span class="versiculo"><sup>22</sup> de tribu filiorum Dan Bocci filius Iogli.</span>
	<span class="versiculo"><sup>23</sup> Filiorum Ioseph: de tribu Manasse Hanniel filius Ephod,</span>
	<span class="versiculo"><sup>24</sup> de tribu Ephraim Camuel filius Sephtan.</span>
	<span class="versiculo"><sup>25</sup> De tribu Zabulon Elisaphan filius Pharnach;</span>
	<span class="versiculo"><sup>26</sup> de tribu Issachar dux Phaltiel filius Ozan;</span>
	<span class="versiculo"><sup>27</sup> de tribu Aser Ahiud filius Salomi;</span>
	<span class="versiculo"><sup>28</sup> de tribu Nephthali Phedael filius Ammiud &#x201d;.</span>
	<span class="versiculo"><sup>29</sup> Hi sunt, quibus praecepit Dominus, ut dividerent filiis Israel terram Chanaan.</span>
</div>
