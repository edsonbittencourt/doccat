<div>
	<span class="capitulo">8</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Loquere Aaron et dices ad eum: Cum posueris lucernas, contra eam partem, quam candelabrum respicit, lucere debebunt septem lucernae &#x201d;.</span>
	<span class="versiculo"><sup>3</sup> Fecitque sic Aaron et posuit lucernas super candelabrum, ut praeceperat Dominus Moysi.</span>
	<span class="versiculo"><sup>4</sup> Haec autem erat factura candelabri: ex auro ductili, tam medius stipes quam flores eius. Iuxta exemplum, quod ostendit Dominus Moysi, ita operatus est candelabrum.</span>
	<span class="versiculo"><sup>5</sup> Et locutus est Dominus ad Moysen dicens:</span>
	<span class="versiculo"><sup>6</sup> &#x201c; Tolle Levitas de medio filiorum Israel et purificabis eos</span>
	<span class="versiculo"><sup>7</sup> iuxta hunc ritum. Aspergantur aqua lustrationis et radant omnes pilos carnis suae, lavabunt vestimenta sua et mundabunt se.</span>
	<span class="versiculo"><sup>8</sup> Tollent bovem de armentis et oblationem eius similam oleo conspersam; bovem autem alterum de armento tu accipies pro peccato</span>
	<span class="versiculo"><sup>9</sup> et applicabis Levitas coram tabernaculo conventus, convocata omni multitudine filiorum Israel.</span>
	<span class="versiculo"><sup>10</sup> Cumque Levitae fuerint coram Domino, ponent filii Israel manus suas super eos,</span>
	<span class="versiculo"><sup>11</sup> et agitabit Aaron Levitas munus in conspectu Domini a filiis Israel, ut serviant in ministerio eius.</span>
	<span class="versiculo"><sup>12</sup> Levitae quoque ponent manus suas super capita boum, e quibus unum facies pro peccato et alterum in holocaustum Domini, ut expies eos.</span>
	<span class="versiculo"><sup>13</sup> Statuesque Levitas in conspectu Aaron et filiorum eius et agitabis eos Domino</span>
	<span class="versiculo"><sup>14</sup> ac separabis de medio filiorum Israel, ut sint mei;</span>
	<span class="versiculo"><sup>15</sup> et postea ingredientur, ut serviant tabernaculo conventus.
Sicque purificabis et agitabis eos,</span>
	<span class="versiculo"><sup>16</sup> quoniam dono donati sunt mihi e medio filiorum Israel; pro primogenitis, quae aperiunt omnem vulvam in Israel, accepi eos.</span>
	<span class="versiculo"><sup>17</sup> Mea sunt enim omnia primogenita filiorum Israel, tam ex hominibus quam ex iumentis. Ex die, quo percussi omne primogenitum in terra Aegypti, sanctificavi eos mihi.</span>
	<span class="versiculo"><sup>18</sup> Et tuli Levitas pro cunctis primogenitis filiorum Israel</span>
	<span class="versiculo"><sup>19</sup> tradidique eos dono Aaron et filiis eius de medio filiorum Israel, ut serviant mihi pro Israel in tabernaculo conventus et expient pro eis, ne sit in populo plaga, si ausi fuerint accedere ad sanctuarium &#x201d;.</span>
	<span class="versiculo"><sup>20</sup> Feceruntque Moyses et Aaron et omnis congregatio filiorum Israel super Levitis, quae praeceperat Dominus Moysi.</span>
	<span class="versiculo"><sup>21</sup> Purificatique sunt et laverunt vestimenta sua, agitavitque eos Aaron in conspectu Domini et expiavit eos, ut purificati</span>
	<span class="versiculo"><sup>22</sup> ingrederentur ad officia sua in tabernaculo conventus coram Aaron et filiis eius; sicut praeceperat Dominus Moysi de Levitis, ita factum est.</span>
	<span class="versiculo"><sup>23</sup> Locutusque est Dominus ad Moysen dicens:</span>
	<span class="versiculo"><sup>24</sup> &#x201c; Haec est lex Levitarum: a viginti quinque annis et supra ingredientur, ut ministrent in tabernaculo conventus;</span>
	<span class="versiculo"><sup>25</sup> cumque quinquagesimum annum aetatis impleverint, servire cessabunt</span>
	<span class="versiculo"><sup>26</sup> eruntque ministri fratrum suorum in tabernaculo conventus, ut custodiant, quae sibi fuerint commendata; opera autem ipsa non faciant. Sic dispones Levitis in custodiis suis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
