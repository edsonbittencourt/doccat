<div>
	<span class="capitulo">13</span>
	<span class="versiculo"><sup>1</sup> Ibi locutus est Dominus ad Moysen dicens:</span>
	<span class="versiculo"><sup>2</sup> &#x201c; Mitte viros, qui considerent terram Chanaan, quam daturus sum filiis Israel, singulos de singulis tribubus ex principibus &#x201d;.</span>
	<span class="versiculo"><sup>3</sup> Fecit Moyses quod Dominus imperaverat, de deserto Pharan mittens principes viros, quorum ista sunt nomina:</span>
	<span class="versiculo"><sup>4</sup> de tribu Ruben Sammua filium Zacchur,</span>
	<span class="versiculo"><sup>5</sup> de tribu Simeon Saphat filium Hori,</span>
	<span class="versiculo"><sup>6</sup> de tribu Iudae Chaleb filium Iephonne,</span>
	<span class="versiculo"><sup>7</sup> de tribu Issachar Igal filium Ioseph,</span>
	<span class="versiculo"><sup>8</sup> de tribu Ephraim Osee filium Nun,</span>
	<span class="versiculo"><sup>9</sup> de tribu Beniamin Phalti filium Raphu,</span>
	<span class="versiculo"><sup>10</sup> de tribu Zabulon Geddiel filium Sodi,</span>
	<span class="versiculo"><sup>11</sup> de tribu Ioseph, tribu Manasse, Gaddi filium Susi,</span>
	<span class="versiculo"><sup>12</sup> de tribu Dan Ammiel filium Gemalli,</span>
	<span class="versiculo"><sup>13</sup> de tribu Aser Sthur filium Michael,</span>
	<span class="versiculo"><sup>14</sup> de tribu Nephthali Nahabi filium Vaphsi,</span>
	<span class="versiculo"><sup>15</sup> de tribu Gad Guel filium Machi.</span>
	<span class="versiculo"><sup>16</sup> Haec sunt nomina virorum, quos misit Moyses ad considerandam terram. Vocavitque Osee filium Nun Iosue.</span>
	<span class="versiculo"><sup>17</sup> Misit ergo eos Moyses ad considerandam terram Chanaan et dixit ad eos: &#x201c; Ascendite per Nageb. Cumque veneritis ad montes,</span>
	<span class="versiculo"><sup>18</sup> considerate terram, qualis sit, et populum, qui habitator est eius, utrum fortis sit an infirmus, si pauci numero an plures;</span>
	<span class="versiculo"><sup>19</sup> ipsa terra bona an mala, urbes quales, absque muris an muratae;</span>
	<span class="versiculo"><sup>20</sup> humus pinguis an sterilis, nemorosa an absque arboribus. Confortamini et afferte nobis de fructibus terrae &#x201d;. Erat autem tempus, quando iam praecoquae uvae vesci possunt.</span>
	<span class="versiculo"><sup>21</sup> Cumque ascendissent, exploraverunt terram a deserto Sin usque Rohob in introitu Emath.</span>
	<span class="versiculo"><sup>22</sup> Ascenderuntque ad Nageb et venerunt in Hebron, ubi erant Ahiman et Sesai et Tholmai filii Enac. Nam Hebron septem annis ante Tanim urbem Aegypti condita est.</span>
	<span class="versiculo"><sup>23</sup> Pergentesque usque ad Nehelescol absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt,</span>
	<span class="versiculo"><sup>24</sup> qui appellatus est Nehelescol, eo quod botrum portassent inde filii Israel.</span>
	<span class="versiculo"><sup>25</sup> Reversique exploratores terrae post quadraginta dies, omni regione circuita,</span>
	<span class="versiculo"><sup>26</sup> venerunt ad Moysen et Aaron et ad omnem coetum filiorum Israel in desertum Pharan, quod est in Cades. Locutique eis et omni congregationi ostenderunt fructus terrae</span>
	<span class="versiculo"><sup>27</sup> et narraverunt dicentes: &#x201c; Venimus in terram, ad quam misisti nos, quae re vera fluit lacte et melle, ut ex his fructibus cognosci potest.</span>
	<span class="versiculo"><sup>28</sup> Sed cultores fortissimos habet et urbes grandes atque muratas. Stirpem Enac vidimus ibi;</span>
	<span class="versiculo"><sup>29</sup> Amalec habitat in Nageb, Hetthaeus et Iebusaeus et Amorraeus in montanis, Chananaeus vero moratur iuxta mare et circa fluenta Iordanis &#x201d;.</span>
	<span class="versiculo"><sup>30</sup> Inter haec Chaleb compescens murmur populi, qui oriebatur contra Moysen, ait: &#x201c; Ascendamus et possideamus terram, quoniam poterimus obtinere eam &#x201d;.</span>
	<span class="versiculo"><sup>31</sup> Alii vero, qui fuerant cum eo, dicebant: &#x201c; Nequaquam ad hunc populum valemus ascendere, quia fortior nobis est &#x201d;.</span>
	<span class="versiculo"><sup>32</sup> Detraxeruntque terrae, quam inspexerant, apud filios Israel dicentes: &#x201c; Terra, quam lustravimus, devorat habitatores suos; populus, quem aspeximus, procerae staturae est;</span>
	<span class="versiculo"><sup>33</sup> ibi vidimus gigantes, filios Enac de genere giganteo, quibus comparati quasi locustae videbamur &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
