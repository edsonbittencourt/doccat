<div>
    <span class="capitulo">21</span>
    <span class="versiculo"><sup>1</sup> Quod cum audisset Chananaeus rex Arad, qui habitabat in Nageb, venisse scilicet Israel per viam Atarim, pugnavit contra illum et duxit ex eo captivos.</span>
    <span class="versiculo"><sup>2</sup> At Israel voto se Domino obligans ait: &#x201c; Si tradideris populum istum in manu mea, delebo urbes eius &#x201d;.</span>
    <span class="versiculo"><sup>3</sup> Exaudivitque Dominus preces Israel et tradidit Chananaeum, quem ille interfecit, subversis urbibus eius, et vocavit nomen loci illius Horma.</span>
    <span class="versiculo"><sup>4</sup> Profecti sunt autem et de monte Hor per viam, quae ducit ad mare Rubrum, ut circumirent terram Edom. Et taedere coepit populum itineris.</span>
    <span class="versiculo"><sup>5</sup> Locutusque contra Deum et Moysen ait: &#x201c; Cur eduxisti nos de Aegypto, ut moreremur in solitudine? Deest panis, non sunt aquae; anima nostra iam nauseat super cibo isto levissimo &#x201d;.</span>
    <span class="versiculo"><sup>6</sup> Quam ob rem misit Dominus in populum ignitos serpentes, qui mordebant populum, et mortuus est populus multus ex Israel.</span>
    <span class="versiculo"><sup>7</sup> Et venerunt ad Moysen atque dixerunt: &#x201c; Peccavimus, quia locuti sumus contra Dominum et te; ora, ut tollat a nobis serpentes &#x201d;. Oravitque Moyses pro populo.</span>
    <span class="versiculo"><sup>8</sup> Et locutus est Dominus ad eum: &#x201c; Fac serpentem ignitum et pone eum pro signo: qui percussus aspexerit eum, vivet &#x201d;.</span>
    <span class="versiculo"><sup>9</sup> Fecit ergo Moyses serpentem aeneum et posuit eum pro signo; quem cum percussi aspicerent, sanabantur.</span>
    <span class="versiculo"><sup>10</sup> Profectique filii Israel castrametati sunt in Oboth,</span>
    <span class="versiculo"><sup>11</sup> unde egressi fixere tentoria in Ieabarim, in solitudine, quae respicit Moab contra orientalem plagam.</span>
    <span class="versiculo"><sup>12</sup> Et inde moventes venerunt ad torrentem Zared;</span>
    <span class="versiculo"><sup>13</sup> quem relinquentes castrametati sunt ultra Arnon, qui est in deserto, quod prominet de finibus Amorraei. Siquidem Arnon terminus est Moab dividens Moabitas et Amorraeos.</span>
    <span class="versiculo"><sup>14</sup> Unde dicitur in libro bellorum Domini:
&#x201c; Vaheb in Supha
et torrentes Arnon.</span>
    <span class="versiculo"><sup>15</sup> Scopuli torrentium inclinati sunt
in habitationem Ar
et recumbunt in finibus Moabitarum &#x201d;.</span>
    <span class="versiculo"><sup>16</sup> Ex eo loco in Beer. Hic est puteus, super quo locutus est Dominus ad Moysen: &#x201c; Congrega populum, et dabo ei aquam &#x201d;.</span>
    <span class="versiculo"><sup>17</sup> Tunc cecinit Israel carmen istud:
&#x201c; Ascendat puteus. Concinite ei.</span>
    <span class="versiculo"><sup>18</sup> Puteus, quem foderunt principes
et paraverunt duces populi
in sceptris et in baculis suis &#x201d;.
De solitudine in Matthana;</span>
    <span class="versiculo"><sup>19</sup> de Matthana in Nahaliel; de Nahaliel in Bamoth;</span>
    <span class="versiculo"><sup>20</sup> de Bamoth in vallem, quae est in regione Moab in vertice Phasga, qui respicit contra desertum.</span>
    <span class="versiculo"><sup>21</sup> Misit autem Israel nuntios ad Sehon regem Amorraeorum dicens:</span>
    <span class="versiculo"><sup>22</sup> &#x201c; Obsecro, ut transire mihi liceat per terram tuam: non declinabimus in agros et vineas, non bibemus aquas ex puteis. Via regia gradiemur, donec transeamus terminos tuos &#x201d;.</span>
    <span class="versiculo"><sup>23</sup> Qui concedere noluit, ut transiret Israel per fines suos; quin potius, populo congregato, egressus est obviam in desertum et venit in Iasa pugnavitque contra Israel.</span>
    <span class="versiculo"><sup>24</sup> A quo percussus est in ore gladii, et possessa est terra eius ab Arnon usque Iaboc et filios Ammon; quia forti praesidio tenebantur termini Ammonitarum.</span>
    <span class="versiculo"><sup>25</sup> Tulit ergo Israel omnes civitates eius et habitavit in urbibus Amorraei, in Hesebon scilicet et viculis eius.</span>
    <span class="versiculo"><sup>26</sup> Hesebon enim erat urbs Sehon regis Amorraei, qui pugnavit contra primum regem Moab et tulit omnem terram, quae dicionis illius fuerat usque Arnon.</span>
    <span class="versiculo"><sup>27</sup> Idcirco dicitur in proverbio:
&#x201c; Venite in Hesebon!
Aedificetur et construatur civitas Sehon!</span>
    <span class="versiculo"><sup>28</sup> Ignis egressus est de Hesebon,
flamma de oppido Sehon
et devoravit Ar Moabitarum
et deglutivit excelsa Arnon.</span>
    <span class="versiculo"><sup>29</sup> Vae tibi, Moab;
peristi, popule Chamos!
Dedit filios eius in fugam
et filias in captivitatem
regi Amorraeorum Sehon.</span>
    <span class="versiculo"><sup>30</sup> Iecimus sagittas in eos,
disperiit Hesebon usque Dibon.
Vastavimus usque Nophe
et usque Medaba &#x201d;.</span>
    <span class="versiculo"><sup>31</sup> Habitavit itaque Israel in terra Amorraei.</span>
    <span class="versiculo"><sup>32</sup> Misitque Moyses, qui explorarent Iazer, cuius ceperunt viculos et expulerunt Amorraeos, qui erant ibi.</span>
    <span class="versiculo"><sup>33</sup> Verteruntque se et ascenderunt per viam Basan, et occurrit eis Og rex Basan cum omni populo suo pugnaturus in Edrai.</span>
    <span class="versiculo"><sup>34</sup> Dixitque Dominus ad Moysen: &#x201c; Ne timeas eum, quia in manu tua tradidi illum et omnem populum ac terram eius, faciesque illi, sicut fecisti Sehon regi Amorraeorum habitatori Hesebon &#x201d;.</span>
    <span class="versiculo"><sup>35</sup> Percusserunt igitur et hunc cum filiis suis universumque populum eius usque ad internecionem; et possederunt terram illius.</span>
</div>
