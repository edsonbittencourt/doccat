<div>
	<span class="capitulo">36</span>
	<span class="versiculo"><sup>1</sup> Accesserunt autem et principes familiarum tribus filiorum Galaad filii Machir filii Manasse de stirpe filiorum Ioseph; locutique sunt Moysi coram principibus familiarum Israel</span>
	<span class="versiculo"><sup>2</sup> atque dixerunt: &#x201c; Tibi domino nostro praecepit Dominus, ut terram sorte divideres filiis Israel et ut filiabus Salphaad fratris nostri dares hereditatem debitam patri;</span>
	<span class="versiculo"><sup>3</sup> quas si alterius tribus homines uxores acceperint, sequetur possessio sua, et translata ad aliam tribum de nostra hereditate minuetur.</span>
	<span class="versiculo"><sup>4</sup> Atque ita fiet, ut cum iobeleus advenerit, addetur possessio earum possessioni tribus, ad quam pertinent, et a possessione tribus patrum nostrorum auferetur &#x201d;.</span>
	<span class="versiculo"><sup>5</sup> Respondit Moyses filiis Israel et, Domino praecipiente, ait: &#x201c; Recte tribus filiorum Ioseph locuta est,</span>
	<span class="versiculo"><sup>6</sup> et haec lex super filiabus Salphaad a Domino promulgata est: Nubant, quibus volunt, tantum ut suae tribus hominibus,</span>
	<span class="versiculo"><sup>7</sup> ne commisceatur possessio filiorum Israel de tribu in tribum; filii Israel adhaerebunt possessioni tribus patrum suorum,</span>
	<span class="versiculo"><sup>8</sup> et cunctae filiae heredes e filiis Israel maritos e cognatione tribus patrum suorum accipient, ut hereditas permaneat in familiis,</span>
	<span class="versiculo"><sup>9</sup> nec commisceatur possessio de tribu in tribum alteram, sed filii Israel adhaerebunt possessioni tribuum suarum &#x201d;.</span>
	<span class="versiculo"><sup>10</sup> Sicut mandavit Dominus Moysi, sic fecerunt filiae Salphaad</span>
	<span class="versiculo"><sup>11</sup> et nupserunt Maala et Thersa et Hegla et Melcha et Noa filiis patruorum suorum</span>
	<span class="versiculo"><sup>12</sup> de familiis Manasse, qui fuit filius Ioseph; et possessio, quae illis fuerat attributa, mansit in tribu et familia patris earum.</span>
	<span class="versiculo"><sup>13</sup> Haec sunt mandata atque iudicia, quae mandavit Dominus per manum Moysi ad filios Israel in campestribus Moab supra Iordanem contra Iericho.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
