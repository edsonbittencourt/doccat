<div>
    <span class="capitulo">3</span>
    <span class="versiculo"><sup>1</sup> Hae sunt generationes Aaron et Moysi in die, qua locutus est Dominus ad Moysen in monte Sinai.</span>
    <span class="versiculo"><sup>2</sup> Et haec nomina filiorum Aaron: primogenitus eius Nadab, deinde Abiu et Eleazar et Ithamar.</span>
    <span class="versiculo"><sup>3</sup> Haec nomina filiorum Aaron sacerdotum, qui uncti sunt et quorum repletae manus, ut sacerdotio fungerentur.</span>
    <span class="versiculo"><sup>4</sup> Mortui sunt enim Nadab et Abiu, cum offerrent ignem alienum in conspectu Domini in deserto Sinai, absque liberis; functique sunt sacerdotio Eleazar et Ithamar coram Aaron patre suo.</span>
    <span class="versiculo"><sup>5</sup> Locutusque est Dominus ad Moysen dicens:</span>
    <span class="versiculo"><sup>6</sup> &#x201c; Applica tribum Levi et fac stare in conspectu Aaron sacerdotis, ut ministrent ei</span>
    <span class="versiculo"><sup>7</sup> et observent, quidquid ad eum pertinet et ad totam congregationem coram tabernaculo conventus, servientes in ministerio habitaculi,</span>
    <span class="versiculo"><sup>8</sup> et custodiant vasa tabernaculi conventus explentes officia filiorum Israel, servientes in ministerio habitaculi.</span>
    <span class="versiculo"><sup>9</sup> Dabisque dono Levitas Aaron et filiis eius, quibus traditi sunt a filiis Israel; 10 Aaron autem et filios eius constitues super cultum sacerdotii. Externus, qui ad ministrandum accesserit, morietur &#x201d;.</span>
    <span class="versiculo"><sup>11</sup> Locutusque est Dominus ad Moysen dicens:</span>
    <span class="versiculo"><sup>12</sup> &#x201c; Ecce ego tuli Levitas a filiis Israel pro omni primogenito, qui aperit vulvam in filiis Israel; eruntque Levitae mei.</span>
    <span class="versiculo"><sup>13</sup> Meum est enim omne primogenitum: ex quo percussi omnes primogenitos in terra Aegypti, sanctificavi mihi, quidquid primum nascitur in Israel ab homine usque ad pecus; mei sunt. Ego Dominus &#x201d;.</span>
    <span class="versiculo"><sup>14</sup> Locutusque est Dominus ad Moysen in deserto Sinai dicens:</span>
    <span class="versiculo"><sup>15</sup> &#x201c; Numera filios Levi per domos patrum suorum et familias omnem masculum ab uno mense et supra &#x201d;.</span>
    <span class="versiculo"><sup>16</sup> Numeravit eos Moyses, ut praeceperat Dominus,</span>
    <span class="versiculo"><sup>17</sup> et inventi sunt filii Levi per nomina sua Gerson et Caath et Merari.</span>
    <span class="versiculo"><sup>18</sup> Haec sunt nomina filiorum Gerson secundum familias suas: Lobni et Semei;</span>
    <span class="versiculo"><sup>19</sup> filii Caath secundum familias suas: Amram et Isaar, Hebron et Oziel;</span>
    <span class="versiculo"><sup>20</sup> filii Merari secundum familias suas: Moholi et Musi. Hae sunt familiae Levi per domos patrum suorum.</span>
    <span class="versiculo"><sup>21</sup> De Gerson fuere familiae duae Lobnitica et Semeitica,</span>
    <span class="versiculo"><sup>22</sup> quarum numeratus est omnis populus sexus masculini ab uno mense et supra septem milia quingenti.</span>
    <span class="versiculo"><sup>23</sup> Hi post habitaculum metabantur ad occidentem</span>
    <span class="versiculo"><sup>24</sup> sub principe Eliasaph filio Lael;</span>
    <span class="versiculo"><sup>25</sup> et habebant excubias in tabernaculo conventus, ipsum habitaculum et tabernaculum, operimentum eius, velum, quod trahitur ante fores tabernaculi conventus,</span>
    <span class="versiculo"><sup>26</sup> et cortinas atrii, velum quoque, quod appenditur in introitu atrii, quod est circa habitaculum et circa altare, et funes ad omne opus eius.</span>
    <span class="versiculo"><sup>27</sup> Caath habet familias: Amramitas et Isaaritas et Hebronitas et Ozielitas; hae sunt familiae Caathitarum.</span>
    <span class="versiculo"><sup>28</sup> Omnes generis masculini ab uno mense et supra octo milia sescenti habebant excubias sanctuarii.</span>
    <span class="versiculo"><sup>29</sup> Familiae filiorum Caath castrametabantur ad latus habitaculi ad meridianam plagam,</span>
    <span class="versiculo"><sup>30</sup> princepsque eorum erat Elisaphan filius Oziel.</span>
    <span class="versiculo"><sup>31</sup> Et custodiebant arcam mensamque et candelabrum, altaria et vasa sanctuarii, in quibus ministratur, et velum cunctamque huiuscemodi supellectilem.</span>
    <span class="versiculo"><sup>32</sup> Princeps autem principum Levitarum Eleazar filius Aaron sacerdotis erat super excubitores custodiae sanctuarii.</span>
    <span class="versiculo"><sup>33</sup> At vero de Merari erant familiae Moholitae et Musitae.</span>
    <span class="versiculo"><sup>34</sup> Omnes generis masculini ab uno mense et supra sex milia ducenti;</span>
    <span class="versiculo"><sup>35</sup> princeps familiarum Merari Suriel filius Abihail. In plaga septentrionali ad latus habitaculi castrametabantur;</span>
    <span class="versiculo"><sup>36</sup> erant sub custodia eorum tabulae habitaculi et vectes et columnae ac bases earum et cuncta vasa eius et omnia, quae ad cultum huiuscemodi pertinent,</span>
    <span class="versiculo"><sup>37</sup> columnaeque atrii per circuitum cum basibus suis et paxilli cum funibus.</span>
    <span class="versiculo"><sup>38</sup> Castrametabantur ante habitaculum, ad orientalem plagam ante tabernaculum conventus ad orientem, Moyses et Aaron cum filiis suis habentes custodiam sanctuarii in medio filiorum Israel. Quisquis alienus accesserit, morietur.</span>
    <span class="versiculo"><sup>39</sup> Omnes Levitae, quos numeravit Moyses iuxta praeceptum Domini per familias suas in genere masculino a mense uno et supra, fuerunt viginti duo milia.</span>
    <span class="versiculo"><sup>40</sup> Et ait Dominus ad Moysen: &#x201c; Numera omnes primogenitos sexus masculini de filiis Israel ab uno mense et supra et habebis summam eorum;</span>
    <span class="versiculo"><sup>41</sup> tollesque Levitas mihi pro omni primogenito filiorum Israel &shy; ego sum Dominus &shy; et pecora eorum pro universis primogenitis pecorum filiorum Israel &#x201d;.</span>
    <span class="versiculo"><sup>42</sup> Recensuit Moyses, sicut praeceperat Dominus, omnes primogenitos filiorum Israel,</span>
    <span class="versiculo"><sup>43</sup> et fuerunt omnes masculi per nomina sua a mense uno et supra viginti duo milia ducenti septuaginta tres.</span>
    <span class="versiculo"><sup>44</sup> Locutusque est Dominus ad Moysen dicens:</span>
    <span class="versiculo"><sup>45</sup> &#x201c; Tolle Levitas pro omnibus primogenitis filiorum Israel et pecora Levitarum pro pecoribus corum; eruntque Levitae mei. Ego sum Dominus.</span>
    <span class="versiculo"><sup>46</sup> In pretio autem ducentorum septuaginta trium, qui excedunt numerum Levitarum de primogenitis filiorum Israel,</span>
    <span class="versiculo"><sup>47</sup> accipies quinque siclos per singula capita, ad mensuram sanctuarii. Siclus habet viginti obolos.</span>
    <span class="versiculo"><sup>48</sup> Dabisque pecuniam Aaron et filiis eius pretium eorum, qui supra sunt &#x201d;.</span>
    <span class="versiculo"><sup>49</sup> Tulit igitur Moyses pecuniam eorum, qui excesserant numerum eorum, qui redempti erant a Levitis;</span>
    <span class="versiculo"><sup>50</sup> a primogenitis filiorum Israel tulit pecuniam mille trecentorum sexaginta quinque siclorum iuxta pondus sanctuarii.</span>
    <span class="versiculo"><sup>51</sup> Et dedit eam Aaron et filiis eius iuxta verbum, quod praeceperat sibi Dominus.</span>
</div>
