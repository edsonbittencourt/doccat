<div>
	<span class="capitulo">15</span>
	<span class="versiculo"><sup>1</sup> Locutus est Dominus ad Moysen dicens:</span>
	<span class="versiculo"><sup>2</sup> &#x201c; Loquere ad filios Israel et dices ad eos: Cum ingressi fueritis terram habitationis vestrae, quam ego dabo vobis,</span>
	<span class="versiculo"><sup>3</sup> et feceritis oblationem Domino in holocaustum aut victimam vota solventes vel sponte offerentes munera aut in sollemnitatibus vestris adolentes odorem suavitatis Domino de bobus sive de ovibus,</span>
	<span class="versiculo"><sup>4</sup> offeret, quicumque immolaverit victimam, sacrificium similae decimam partem ephi conspersae oleo, quod mensuram habebit quartam partem hin,</span>
	<span class="versiculo"><sup>5</sup> et vinum ad liba fundenda eiusdem mensurae dabit in holocaustum sive in victimam per agnos singulos.</span>
	<span class="versiculo"><sup>6</sup> Per arietes erit sacrificium similae duarum decimarum, quae conspersa sit oleo tertiae partis hin;</span>
	<span class="versiculo"><sup>7</sup> et vinum ad libamentum tertiae partis eiusdem mensurae offeret in odorem suavitatis Domino.</span>
	<span class="versiculo"><sup>8</sup> Quando vero de bobus feceris holocaustum aut hostiam, ut impleas votum vel pacificas victimas,</span>
	<span class="versiculo"><sup>9</sup> dabis per singulos boves similae tres decimas conspersae oleo, quod habeat medium mensurae hin,</span>
	<span class="versiculo"><sup>10</sup> et vinum ad liba fundenda eiusdem mensurae in oblationem suavissimi odoris Domino.</span>
	<span class="versiculo"><sup>11</sup> Sic facies per singulos boves et arietes et agnos et capras.</span>
	<span class="versiculo"><sup>12</sup> Secundum numerum victimarum quas offeretis, ita facietis singulis secundum numerum earum.</span>
	<span class="versiculo"><sup>13</sup> Omnis indigena eodem ritu offeret sacrificium ignis in odorem suavitatis Domino.</span>
	<span class="versiculo"><sup>14</sup> Et omnis peregrinus, qui habitat vobiscum vel qui commoratur in medio vestri in omnibus generationibus vestris, offeret sacrificium ignis in odorem suavitatis Domino eodem modo sicut et vos.</span>
	<span class="versiculo"><sup>15</sup> Unum praeceptum erit tam vobis quam advenis pro omnibus generationibus vestris coram Domino.</span>
	<span class="versiculo"><sup>16</sup> Una lex erit atque unum iudicium tam vobis quam advenis, qui vobiscum commorantur &#x201d;.</span>
	<span class="versiculo"><sup>17</sup> Locutus est Dominus ad Moysen dicens:</span>
	<span class="versiculo"><sup>18</sup> &#x201c; Loquere filiis Israel et dices ad eos: Cum veneritis in terram, quam dabo vobis,</span>
	<span class="versiculo"><sup>19</sup> et comederitis de panibus regionis illius, separabitis donaria Domino</span>
	<span class="versiculo"><sup>20</sup> de pulmento placentam. Sicut de areis donaria separatis,</span>
	<span class="versiculo"><sup>21</sup> ita et de pulmentis dabitis ea Domino.</span>
	<span class="versiculo"><sup>22</sup> Quod si per ignorantiam praeterieritis quidquam horum, quae locutus est Dominus ad Moysen</span>
	<span class="versiculo"><sup>23</sup> et mandavit per eum ad vos a die, qua coepit iubere et ultra ad generationes vestras,</span>
	<span class="versiculo"><sup>24</sup> si longe ab oculis congregationis, offeret congregatio vitulum de armento, holocaustum in odorem placabilem Domino et oblationem ac liba eius, ut caeremoniae postulant, hircumque pro peccato.</span>
	<span class="versiculo"><sup>25</sup> Et expiabit sacerdos pro omni congregatione filiorum Israel, et dimittetur eis, quoniam non sponte peccaverunt, nihilominus offerentes sacrificium ignis Domino pro se et pro peccato atque errore suo.</span>
	<span class="versiculo"><sup>26</sup> Et dimittetur universae plebi filiorum Israel et advenis, qui peregrinantur inter eos, quoniam culpa est omnis populi per ignorantiam.</span>
	<span class="versiculo"><sup>27</sup> Quod si anima una nesciens peccaverit, offeret capram anniculam pro peccato suo.</span>
	<span class="versiculo"><sup>28</sup> Et expiabit pro ea sacerdos, quod inscia peccaverit coram Domino; expiabit pro ea, et dimittetur illi.</span>
	<span class="versiculo"><sup>29</sup> Tam indigenis quam advenis una lex erit omnium, qui peccaverint ignorantes.</span>
	<span class="versiculo"><sup>30</sup> Anima vero, quae per superbiam aliquid commiserit, sive civis sit ille sive peregrinus, quoniam adversus Dominum rebellis fuit, peribit de populo suo.</span>
	<span class="versiculo"><sup>31</sup> Verbum enim Domini contempsit et praeceptum illius fecit irritum; idcirco delebitur et portabit iniquitatem suam &#x201d;.</span>
	<span class="versiculo"><sup>32</sup> Factum est autem, cum essent filii Israel in solitudine et invenissent hominem colligentem ligna in die sabbati,</span>
	<span class="versiculo"><sup>33</sup> obtulerunt eum Moysi et Aaron et universae congregationi,</span>
	<span class="versiculo"><sup>34</sup> qui recluserunt eum in carcerem nescientes quid super eo facere deberent.</span>
	<span class="versiculo"><sup>35</sup> Dixitque Dominus ad Moysen: &#x201c; Morte moriatur homo iste; obruat eum lapidibus omnis turba extra castra &#x201d;.</span>
	<span class="versiculo"><sup>36</sup> Cumque eduxissent eum foras, obruerunt lapidibus; et mortuus est, sicut praeceperat Dominus.</span>
	<span class="versiculo"><sup>37</sup> Dixit quoque Dominus ad Moysen:</span>
	<span class="versiculo"><sup>38</sup> &#x201c; Loquere filiis Israel et dices ad eos, ut faciant sibi fimbrias per angulos palliorum ponentes in eis vittas hyacinthinas.</span>
	<span class="versiculo"><sup>39</sup> Quas cum videbitis, recordabimini omnium mandatorum Domini eaque facietis nec sequamini cogitationes vestras et oculos per res varias fornicantes,</span>
	<span class="versiculo"><sup>40</sup> sed magis memores omnium praeceptorum meorum faciatis ea sitisque sancti Deo vestro.</span>
	<span class="versiculo"><sup>41</sup> Ego Dominus Deus vester, qui eduxi vos de terra Aegypti, ut essem Deus vester. Ego Dominus Deus vester &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
