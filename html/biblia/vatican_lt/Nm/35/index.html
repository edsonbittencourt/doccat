<div>
	<span class="capitulo">35</span>
	<span class="versiculo"><sup>1</sup> Haec quoque locutus est Do minus ad Moysen in campestribus Moab supra Iordanem contra Iericho:</span>
	<span class="versiculo"><sup>2</sup> &#x201c; Praecipe filiis Israel, ut dent Levitis de possessionibus suis urbes ad habitandum et suburbana earum per circuitum,</span>
	<span class="versiculo"><sup>3</sup> ut ipsi in oppidis maneant, et suburbana sint pecoribus ac substantiae et omnibus animalibus eorum;</span>
	<span class="versiculo"><sup>4</sup> quae a muris civitatum forinsecus per circuitum mille cubitos spatio tendentur.</span>
	<span class="versiculo"><sup>5</sup> Et mensurabitis extra civitatem contra orientem duo milia cubitorum, et contra meridiem similiter duo milia, ad mare quoque, quod respicit ad occidentem, eadem mensura erit, et septentrionalis plaga aequali termino finietur; eruntque urbes in medio et foris suburbana.</span>
	<span class="versiculo"><sup>6</sup> De ipsis autem oppidis, quae Levitis dabitis, sex erunt in fugitivorum auxilia separata, ut fugiat ad ea, qui nesciens fuderit sanguinem; et, exceptis his, alia quadraginta duo oppida dabitis,</span>
	<span class="versiculo"><sup>7</sup> id est simul quadraginta octo cum suburbanis suis.</span>
	<span class="versiculo"><sup>8</sup> Ipsaeque urbes, quas dabitis de possessionibus filiorum Israel, ab his, qui plus habent, plures auferetis, et, qui minus, pauciores; singuli iuxta mensuram hereditatis suae dabunt oppida Levitis &#x201d;.</span>
	<span class="versiculo"><sup>9</sup> Ait Dominus ad Moysen:</span>
	<span class="versiculo"><sup>10</sup> &#x201c; Loquere filiis Israel et dices ad eos: Quando transgressi fueritis Iordanem in terram Chanaan,</span>
	<span class="versiculo"><sup>11</sup> eligetis urbes, quae esse debeant in praesidia fugitivorum, qui nolentes sanguinem fuderint;</span>
	<span class="versiculo"><sup>12</sup> erunt vobis urbes refugii contra ultorem, et occisor non morietur, donec stet in conspectu congregationis, et causa illius iudicetur.</span>
	<span class="versiculo"><sup>13</sup> De ipsis autem sex urbibus, quae ad fugitivorum subsidia separantur,</span>
	<span class="versiculo"><sup>14</sup> tres erunt trans Iordanem et tres in terra Chanaan,</span>
	<span class="versiculo"><sup>15</sup> tam filiis Israel quam advenis atque peregrinis, ut confugiat ad eas sex, qui nolens sanguinem fuderit.</span>
	<span class="versiculo"><sup>16</sup> Si quis ferro percusserit, et mortuus fuerit, qui percussus est, reus erit homicidii et ipse morietur.</span>
	<span class="versiculo"><sup>17</sup> Si lapidem mortiferum iecerit, et ictus occiderit, similiter punietur.</span>
	<span class="versiculo"><sup>18</sup> Si ligno mortifero percusserit eum et interfecerit, homicida est; ipse morte punietur.</span>
	<span class="versiculo"><sup>19</sup> Ultor sanguinis homicidam interficiet: statim ut apprehenderit eum, interficiet.</span>
	<span class="versiculo"><sup>20</sup> Si per odium quis hominem impulerit vel iecerit quippiam in eum per insidias</span>
	<span class="versiculo"><sup>21</sup> aut, cum esset inimicus, manu percusserit, et ille mortuus fuerit, percussor homicidii reus erit: ultor sanguinis statim ut invenerit eum, iugulabit.</span>
	<span class="versiculo"><sup>22</sup> Quod si fortuitu et absque odio eum percusserit vel quidpiam in eum iecerit absque insidiis,</span>
	<span class="versiculo"><sup>23</sup> vel quemlibet lapidem mortiferum in eum devolverit, cum eum non vidisset, et ille mortuus est, quamvis eum non oderit nec quaesierit ei malum,</span>
	<span class="versiculo"><sup>24</sup> iudicabit congregatio inter percussorem et ultorem sanguinis secundum has regulas</span>
	<span class="versiculo"><sup>25</sup> et liberabit occisorem de manu ultoris sanguinis et reducet in civitatem refugii, ad quam confugerat, manebitque ibi, donec sacerdos magnus, qui oleo sancto unctus est, moriatur.</span>
	<span class="versiculo"><sup>26</sup> Si interfector extra fines civitatis refugii, in quam confugerat, exierit,</span>
	<span class="versiculo"><sup>27</sup> et invenerit eum ultor sanguinis ibi et interfecerit, absque noxa erit, qui eum occiderit;</span>
	<span class="versiculo"><sup>28</sup> debuerat enim profugus usque ad mortem pontificis in civitate refugii residere. Postquam autem ille obierit, homicida revertetur in terram suam.</span>
	<span class="versiculo"><sup>29</sup> Haec erunt vobis in legitima iudicii pro generationibus vestris, in cunctis habitationibus vestris.</span>
	<span class="versiculo"><sup>30</sup> Homicida sub testibus occidetur; ad unius testimonium nullus ad mortem condemnabitur.</span>
	<span class="versiculo"><sup>31</sup> Non accipietis pretium pro eo, qui reus est sanguinis, sed morietur.</span>
	<span class="versiculo"><sup>32</sup> Neque accipietis pretium, ut fugiat in civitatem refugii sui, ut revertatur et habitet in terra ante mortem sacerdotis.</span>
	<span class="versiculo"><sup>33</sup> Non polluetis terram habitationis vestrae, quia sanguis polluit terram, nec aliter expiari potest nisi per eius sanguinem, qui alterius sanguinem fuderit.</span>
	<span class="versiculo"><sup>34</sup> Non maculabitis terram habitationis vestrae, me commorante vobiscum. Ego enim sum Dominus, qui habito inter filios Israel &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
