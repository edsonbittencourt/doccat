<div>
	<span class="capitulo">33</span>
	<span class="versiculo"><sup>1</sup> Hae sunt mansiones filiorum Israel, qui egressi sunt de Aegypto per turmas suas in manu Moysi et Aaron,</span>
	<span class="versiculo"><sup>2</sup> quas descripsit Moyses iuxta castrorum loca, quae Domini iussione mutabant.</span>
	<span class="versiculo"><sup>3</sup> Profecti igitur de Ramesse mense primo, quinta decima die mensis primi, altera die Paschae, filii Israel in manu excelsa, videntibus cunctis Aegyptiis</span>
	<span class="versiculo"><sup>4</sup> et sepelientibus primogenitos, quos percusserat Dominus, nam et in diis eorum exercuerat ultionem,</span>
	<span class="versiculo"><sup>5</sup> castrametati sunt in Succoth.</span>
	<span class="versiculo"><sup>6</sup> Et de Succoth venerunt in Etham, quae est in extremis finibus solitudinis.</span>
	<span class="versiculo"><sup>7</sup> Inde egressi venerunt contra Phihahiroth, quae respicit Beelsephon, et castrametati sunt ante Magdolum.</span>
	<span class="versiculo"><sup>8</sup> Profectique de Phihahiroth transierunt per medium mare in solitudinem, et ambulantes tribus diebus per desertum Etham castrametati sunt in Mara.</span>
	<span class="versiculo"><sup>9</sup> Profectique de Mara venerunt in Elim, ubi erant duodecim fontes aquarum et palmae septuaginta; ibique castrametati sunt.</span>
	<span class="versiculo"><sup>10</sup> Sed et inde egressi fixerunt tentoria super mare Rubrum. Profectique de mari Rubro</span>
	<span class="versiculo"><sup>11</sup> castrametati sunt in deserto Sin;</span>
	<span class="versiculo"><sup>12</sup> unde egressi venerunt in Daphca.</span>
	<span class="versiculo"><sup>13</sup> Profectique de Daphca castrametati sunt in Alus.</span>
	<span class="versiculo"><sup>14</sup> Egressique de Alus in Raphidim fixere tentoria, ubi populo defuit aqua ad bibendum;</span>
	<span class="versiculo"><sup>15</sup> profectique de Raphidim castrametati sunt in deserto Sinai.</span>
	<span class="versiculo"><sup>16</sup> Sed et de solitudine Sinai egressi venerunt ad Cibrottaava;</span>
	<span class="versiculo"><sup>17</sup> profectique de Cibrottaava castrametati sunt in Aseroth.</span>
	<span class="versiculo"><sup>18</sup> Et de Aseroth venerunt in Rethma;</span>
	<span class="versiculo"><sup>19</sup> profectique de Rethma castrametati sunt in Remmonphares.</span>
	<span class="versiculo"><sup>20</sup> Unde egressi venerunt in Lebna;</span>
	<span class="versiculo"><sup>21</sup> de Lebna castrametati sunt in Ressa;</span>
	<span class="versiculo"><sup>22</sup> egressique de Ressa venerunt in Ceelatha,</span>
	<span class="versiculo"><sup>23</sup> unde profecti castrametati sunt in monte Sepher.</span>
	<span class="versiculo"><sup>24</sup> Egressi de monte Sepher venerunt in Arada;</span>
	<span class="versiculo"><sup>25</sup> inde proficiscentes castrametati sunt in Maceloth;</span>
	<span class="versiculo"><sup>26</sup> profectique de Maceloth venerunt in Thahath;</span>
	<span class="versiculo"><sup>27</sup> de Thahath castrametati sunt in Thare.</span>
	<span class="versiculo"><sup>28</sup> Unde egressi fixere tentoria in Methca</span>
	<span class="versiculo"><sup>29</sup> et de Methca castrametati sunt in Hesmona;</span>
	<span class="versiculo"><sup>30</sup> profectique de Hesmona venerunt in Moseroth.</span>
	<span class="versiculo"><sup>31</sup> Et de Moseroth castrametati sunt in Beneiacan;</span>
	<span class="versiculo"><sup>32</sup> profectique de Beneiacan venerunt in montem Gadgad;</span>
	<span class="versiculo"><sup>33</sup> unde profecti castrametati sunt in Ietebatha.</span>
	<span class="versiculo"><sup>34</sup> Et de Ietebatha venerunt in Ebrona;</span>
	<span class="versiculo"><sup>35</sup> egressique de Ebrona castrametati sunt in Asiongaber.</span>
	<span class="versiculo"><sup>36</sup> Inde profecti venerunt in desertum Sin, hoc est Cades.</span>
	<span class="versiculo"><sup>37</sup> Egressique de Cades castrametati sunt in monte Hor in extremis finibus terrae Edom.</span>
	<span class="versiculo"><sup>38</sup> Ascenditque Aaron sacerdos in montem Hor, iubente Domino, et ibi mortuus est anno quadragesimo egressionis filiorum Israel ex Aegypto, mense quinto, prima die mensis,</span>
	<span class="versiculo"><sup>39</sup> cum esset annorum centum viginti trium.</span>
	<span class="versiculo"><sup>40</sup> Audivitque Chananaeus rex Arad, qui habitabat in Nageb, in terra Chanaan, venisse filios Israel.</span>
	<span class="versiculo"><sup>41</sup> Et profecti de monte Hor castrametati sunt in Salmona;</span>
	<span class="versiculo"><sup>42</sup> unde egressi venerunt in Phinon.</span>
	<span class="versiculo"><sup>43</sup> Profectique de Phinon castrametati sunt in Oboth;</span>
	<span class="versiculo"><sup>44</sup> et de Oboth venerunt in Ieabarim, quae est in finibus Moabitarum.</span>
	<span class="versiculo"><sup>45</sup> Profectique de Ieabarim fixere tentoria in Dibongad;</span>
	<span class="versiculo"><sup>46</sup> unde egressi castrametati sunt in Elmondeblathaim.</span>
	<span class="versiculo"><sup>47</sup> Egressique de Elmondeblathaim venerunt ad montes Abarim contra Nabo.</span>
	<span class="versiculo"><sup>48</sup> Profectique de montibus Abarim transierunt ad campestria Moab supra Iordanem contra Iericho;</span>
	<span class="versiculo"><sup>49</sup> ibique castrametati sunt de Bethiesimoth usque ad Abelsettim in campestribus Moab.</span>
	<span class="versiculo"><sup>50</sup> Ubi locutus est Dominus ad Moysen:</span>
	<span class="versiculo"><sup>51</sup> &#x201c; Praecipe filiis Israel et dic ad eos: Quando transieritis Iordanem intrantes terram Chanaan,</span>
	<span class="versiculo"><sup>52</sup> disperdite cunctos habitatores terrae ante vos, confringite omnes imagines eorum et omnes statuas comminuite atque omnia excelsa vastate.</span>
	<span class="versiculo"><sup>53</sup> Possidebitis terram et habitabitis in ea. Ego enim dedi vobis illam in possessionem,</span>
	<span class="versiculo"><sup>54</sup> quam dividetis inter tribus vestras. Maiori dabitis latiorem et minori angustiorem; singulis, ut sors ceciderit, ita tribuetur hereditas; per tribus et familias possessio dividetur.</span>
	<span class="versiculo"><sup>55</sup> Sin autem nolueritis expellere habitatores terrae, qui remanserint, erunt vobis quasi spinae in oculis vestris et sudes in lateribus, et adversabuntur vobis in terra habitationis vestrae;</span>
	<span class="versiculo"><sup>56</sup> et, quidquid illis cogitaveram facere, vobis faciam &#x201d;.</span>
</div>
