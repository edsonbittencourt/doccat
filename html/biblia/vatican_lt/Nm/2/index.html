<div>
    <span class="capitulo">2</span>
    <span class="versiculo"><sup>1</sup> Locutusque est Dominus ad Moysen et Aaron dicens:</span>
    <span class="versiculo"><sup>2</sup> &#x201c; Singuli per turmas, signa atque vexilla et domos patrum suorum castrametabuntur filii Israel per gyrum tabernaculi conventus.</span>
    <span class="versiculo"><sup>3</sup> Ad orientem Iudas figet tentoria per turmas exercitus sui, fuitque princeps filiorum eius Naasson filius Aminadab;</span>
    <span class="versiculo"><sup>4</sup> et eius summa pugnantium septuaginta quattuor milia sescenti.</span>
    <span class="versiculo"><sup>5</sup> Iuxta eum castrametabuntur de tribu Issachar, quorum princeps fuit Nathanael filius Suar;</span>
    <span class="versiculo"><sup>6</sup> et omnis numerus pugnatorum eius quinquaginta quattuor milia quadringenti.</span>
    <span class="versiculo"><sup>7</sup> In tribu Zabulon princeps fuit Eliab filius Helon;</span>
    <span class="versiculo"><sup>8</sup> et numerus exercitus pugnatorum eius quinquaginta septem milia quadringenti.</span>
    <span class="versiculo"><sup>9</sup> Universi, qui in castris Iudae annumerati sunt, fuerunt centum octoginta sex milia quadringenti, et per turmas suas primi egredientur.</span>
    <span class="versiculo"><sup>10</sup> Vexillum castrorum Ruben ad meridianam plagam erit, secundum exercitus eorum; princeps Elisur filius Sedeur;</span>
    <span class="versiculo"><sup>11</sup> et cunctus exercitus pugnatorum eius, qui numerati sunt, quadraginta sex milia quingenti.</span>
    <span class="versiculo"><sup>12</sup> Iuxta eum castrametabuntur de tribu Simeon, quorum princeps fuit Salamiel filius Surisaddai;</span>
    <span class="versiculo"><sup>13</sup> et cunctus exercitus pugnatorum eius, qui numerati sunt, quinquaginta novem milia trecenti.</span>
    <span class="versiculo"><sup>14</sup> In tribu Gad princeps fuit Eliasaph filius Deuel;</span>
    <span class="versiculo"><sup>15</sup> et cunctus exercitus pugnatorum eius, qui numerati sunt, quadraginta quinque milia sescenti quinquaginta.</span>
    <span class="versiculo"><sup>16</sup> Omnes, qui recensiti sunt in castris Ruben, centum quinquaginta milia et mille quadringenti quinquaginta, per turmas suas in secundo loco proficiscentur.</span>
    <span class="versiculo"><sup>17</sup> Levabitur deinde tabernaculum conventus, castra Levitarum in medio castrorum, quomodo erigetur ita et deponetur; singuli per loca et vexilla sua proficiscentur.</span>
    <span class="versiculo"><sup>18</sup> Ad occidentalem plagam erit vexillum castrorum filiorum Ephraim per turmas suas, quorum princeps fuit Elisama filius Ammiud;</span>
    <span class="versiculo"><sup>19</sup> cunctus exercitus pugnatorum eius, qui numerati sunt, quadraginta milia quingenti.</span>
    <span class="versiculo"><sup>20</sup> Et cum eis tribus filiorum Manasse, quorum princeps fuit Gamaliel filius Phadassur;</span>
    <span class="versiculo"><sup>21</sup> cunctusque exercitus pugnatorum eius, qui numerati sunt, triginta duo milia ducenti.</span>
    <span class="versiculo"><sup>22</sup> In tribu filiorum Beniamin princeps fuit Abidan filius Gedeonis;</span>
    <span class="versiculo"><sup>23</sup> et cunctus exercitus pugnatorum eius, qui recensiti sunt, triginta quinque milia quadringenti.</span>
    <span class="versiculo"><sup>24</sup> Omnes, qui numerati sunt in castris Ephraim, centum octo milia centum, per turmas suas tertii proficiscentur.</span>
    <span class="versiculo"><sup>25</sup> Ad aquilonis partem stabit vexillum castrorum filiorum Dan secundum exercitus suos, quorum princeps fuit Ahiezer filius Ammisaddai;</span>
    <span class="versiculo"><sup>26</sup> cunctus exercitus pugnatorum eius, qui numerati sunt, sexaginta duo milia septingenti.</span>
    <span class="versiculo"><sup>27</sup> Iuxta eum figet tentoria tribus Aser, quorum princeps fuit Phegiel filius Ochran;</span>
    <span class="versiculo"><sup>28</sup> cunctus exercitus pugnatorum eius, qui numerati sunt, quadraginta milia et mille quingenti.</span>
    <span class="versiculo"><sup>29</sup> De tribu filiorum Nephthali princeps fuit Ahira filius Enan;</span>
    <span class="versiculo"><sup>30</sup> cunctus exercitus pugnatorum eius quinquaginta tria milia quadringenti.</span>
    <span class="versiculo"><sup>31</sup> Omnes, qui numerati sunt in castris Dan, fuerunt centum quinquaginta septem milia sescenti, et novissimi proficiscentur secundum vexilla sua &#x201d;.</span>
    <span class="versiculo"><sup>32</sup> Hic numerus filiorum Israel, per domos patrum suorum omnes recensiti secundum exercitus suos, sescenta tria milia quingenti quinquaginta.</span>
    <span class="versiculo"><sup>33</sup> Levitae autem non sunt numerati inter filios Israel; sic enim praeceperat Dominus Moysi.</span>
    <span class="versiculo"><sup>34</sup> Feceruntque filii Israel iuxta omnia, quae mandaverat Dominus: castrametati sunt per vexilla sua et profecti per tribus ad domos patrum suorum.</span>
</div>
