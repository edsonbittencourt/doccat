<div>
	<span class="capitulo">29</span>
	<span class="versiculo"><sup>1</sup> Mensis etiam septimi prima die conventus sanctus erit vobis; omne opus servile non facietis in ea, quia dies clangoris est et tubarum.</span>
	<span class="versiculo"><sup>2</sup> Offeretisque holocaustum in odorem suavissimum Domino: vitulum de armento unum, arietem unum et agnos anniculos immaculatos septem;</span>
	<span class="versiculo"><sup>3</sup> et in oblationibus eorum similae oleo conspersae tres decimas per vitulum, duas decimas per arietem,</span>
	<span class="versiculo"><sup>4</sup> unam decimam per agnum, qui simul sunt agni septem;</span>
	<span class="versiculo"><sup>5</sup> et hircum pro peccato, qui offertur in expiationem vestram,</span>
	<span class="versiculo"><sup>6</sup> praeter holocaustum calendarum cum oblatione et holocaustum sempiternum cum oblatione et libationibus solitis in odorem suavissimum, sacrificium ignis Domino.</span>
	<span class="versiculo"><sup>7</sup> Decima quoque die mensis huius septimi erit vobis conventus sanctus, et affligetis animas vestras; omne opus servile non facietis.</span>
	<span class="versiculo"><sup>8</sup> Offeretisque holocaustum Domino in odorem suavissimum: vitulum de armento unum, arietem unum, agnos anniculos immaculatos septem;</span>
	<span class="versiculo"><sup>9</sup> et in oblatione eorum similae oleo conspersae tres decimas per vitulum, duas decimas per arietem,</span>
	<span class="versiculo"><sup>10</sup> decimam unam per agnos singulos, qui sunt simul septem agni;</span>
	<span class="versiculo"><sup>11</sup> et hircum pro peccato, absque his, quae offerri pro delicto solent in expiationem et holocaustum sempiternum cum oblatione et libaminibus eorum.</span>
	<span class="versiculo"><sup>12</sup> Quinta decima vero die mensis septimi conventus sanctus erit; omne opus servile non facietis in ea, sed celebrabitis sollemnitatem Domino septem diebus</span>
	<span class="versiculo"><sup>13</sup> offeretisque holocaustum in odorem suavissimum Domino: vitulos de armento tredecim, arietes duos, agnos anniculos immaculatos quattuordecim;</span>
	<span class="versiculo"><sup>14</sup> et in oblatione eorum similae oleo conspersae tres decimas per vitulos singulos, qui sunt simul vituli tredecim, et duas decimas arieti uno, id est simul arietibus duobus,</span>
	<span class="versiculo"><sup>15</sup> et decimam unam agnis singulis, qui sunt simul agni quattuordecim;</span>
	<span class="versiculo"><sup>16</sup> et hircum pro peccato absque holocausto sempiterno et oblatione et libamine eius.</span>
	<span class="versiculo"><sup>17</sup> In die altero offeretis vitulos de armento duodecim, arietes duos, agnos anniculos immaculatos quattuordecim;</span>
	<span class="versiculo"><sup>18</sup> oblationemque et libamina singulorum per vitulos et arietes et agnos iuxta numerum eorum rite celebrabitis,</span>
	<span class="versiculo"><sup>19</sup> et hircum pro peccato absque holocausto sempiterno oblationeque et libamine eorum.</span>
	<span class="versiculo"><sup>20</sup> Die tertio offeretis vitulos undecim, arietes duos, agnos anniculos imma culatos quattuordecim,</span>
	<span class="versiculo"><sup>21</sup> oblationem et libamina singulorum per vitulos et arietes et agnos iuxta numerum eorum rite celebrabitis,</span>
	<span class="versiculo"><sup>22</sup> et hircum pro peccato absque holocausto sempiterno oblationeque et libamine eius.</span>
	<span class="versiculo"><sup>23</sup> Die quarto offeretis vitulos decem, arietes duos, agnos anniculos immaculatos quattuordecim,</span>
	<span class="versiculo"><sup>24</sup> oblationem et libamina singulorum per vitulos et arietes et agnos iuxta numerum eorum rite celebrabitis,</span>
	<span class="versiculo"><sup>25</sup> et hircum pro peccato absque holocausto sempiterno, oblatione eius et libamine.</span>
	<span class="versiculo"><sup>26</sup> Die quinto offeretis vitulos novem, arietes duos, agnos anniculos immaculatos quattuordecim,</span>
	<span class="versiculo"><sup>27</sup> oblationem et libamina singulorum per vitulos et arietes et agnos iuxta numerum eorum rite celebrabitis,</span>
	<span class="versiculo"><sup>28</sup> et hircum pro peccato absque holocausto sempiterno, oblatione eius et libamine.</span>
	<span class="versiculo"><sup>29</sup> Die sexto offeretis vitulos octo, arietes duos, agnos anniculos immaculatos quattuordecim,</span>
	<span class="versiculo"><sup>30</sup> oblationem et libamina singulorum per vitulos et arietes et agnos iuxta numerum eorum rite celebrabitis,</span>
	<span class="versiculo"><sup>31</sup> et hircum pro peccato absque holocausto sempiterno, oblatione eius et libamine.</span>
	<span class="versiculo"><sup>32</sup> Die septimo offeretis vitulos septem et arietes duos, agnos anniculos immaculatos quattuordecim,</span>
	<span class="versiculo"><sup>33</sup> oblationem et libamina singulorum per vitulos et arietes et agnos iuxta numerum eorum rite celebrabitis,</span>
	<span class="versiculo"><sup>34</sup> et hircum pro peccato absque holocausto sempiterno, oblatione eius et libamine.</span>
	<span class="versiculo"><sup>35</sup> Die octavo erit conventus sollemnis, omne opus servile non facietis</span>
	<span class="versiculo"><sup>36</sup> offerentes holocaustum in odorem suavissimum Domino: vitulum unum, arietem unum, agnos anniculos immaculatos septem,</span>
	<span class="versiculo"><sup>37</sup> oblationem et libamina singulorum per vitulum et arietem et agnos iuxta numerum eorum rite celebrabitis,</span>
	<span class="versiculo"><sup>38</sup> et hircum pro peccato absque holocausto sempiterno, oblatione eius et libamine.</span>
	<span class="versiculo"><sup>39</sup> Haec offeretis Domino in sollemnitatibus vestris, praeter vota et oblationes spontaneas in holocaustis, in oblationibus, in libaminibus et in hostiis pacificis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
