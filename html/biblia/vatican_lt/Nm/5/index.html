<div>
    <span class="capitulo">5</span>
    <span class="versiculo"><sup>1</sup> Locutusque est Dominus ad Moysen dicens:</span>
    <span class="versiculo"><sup>2</sup> &#x201c; Praecipe filiis Israel, ut eiciant de castris omnem leprosum et qui semine fluit pollutusque est super mortuo.</span>
    <span class="versiculo"><sup>3</sup> Tam masculum quam feminam eicite de castris, ne contaminent ea, cum habitaverim cum eis &#x201d;.</span>
    <span class="versiculo"><sup>4</sup> Feceruntque ita filii Israel et eiecerunt eos extra castra, sicut locutus erat Dominus Moysi.</span>
    <span class="versiculo"><sup>5</sup> Locutusque est Dominus ad Moysen dicens:</span>
    <span class="versiculo"><sup>6</sup> &#x201c; Loquere ad filios Israel: Vir sive mulier, cum fecerint ex omnibus peccatis, quae solent hominibus accidere, et fraude transgressi fuerint mandatum Domini, ille homo reus erit;</span>
    <span class="versiculo"><sup>7</sup> et confitebuntur peccatum suum et reddent ipsum caput quintamque partem desuper ei, in quem peccaverint.</span>
    <span class="versiculo"><sup>8</sup> Sin autem non fuerit qui recipiat, dabunt Domino, et erit sacerdotis, praeter arietem, qui offertur pro expiatione, ut sit placabilis hostia.</span>
    <span class="versiculo"><sup>9</sup> Omnis quoque praelibatio rerum sacrarum, quas offerunt filii Israel, ad sacerdotem pertinet;</span>
    <span class="versiculo"><sup>10</sup> et, quidquid in sanctuarium offertur a singulis et traditur manibus sacerdotis, ipsius erit &#x201d;.</span>
    <span class="versiculo"><sup>11</sup> Locutusque est Dominus ad Moysen dicens:</span>
    <span class="versiculo"><sup>12</sup> &#x201c; Loquere ad filios Israel et dices ad eos: Vir, cuius uxor erraverit maritumque decipiens</span>
    <span class="versiculo"><sup>13</sup> dormierit cum altero viro, et hoc maritus deprehendere non quiverit, sed latet quod impuram se reddiderit et testibus argui non potest, quia non est inventa in stupro,</span>
    <span class="versiculo"><sup>14</sup> si spiritus zelotypiae concitaverit virum contra uxorem suam, quae vel polluta est vel falsa suspicione appetitur,</span>
    <span class="versiculo"><sup>15</sup> adducet eam ad sacerdotem et offeret oblationem pro illa decimam partem ephi farinae hordeaceae. Non fundet super eam oleum nec imponet tus, quia sacrificium zelotypiae est et oblatio investigans adulterium.</span>
    <span class="versiculo"><sup>16</sup> Afferet igitur eam sacerdos et statuet coram Domino;</span>
    <span class="versiculo"><sup>17</sup> assumetque aquam sanctam in vase fictili et pauxillum terrae de pavimento habitaculi mittet in eam.</span>
    <span class="versiculo"><sup>18</sup> Cumque posuerit sacerdos mulierem in conspectu Domini, discooperiet caput eius et ponet super manus illius sacrificium recordationis, oblationem zelotypiae; ipse autem tenebit aquas amarissimas, in quibus cum exsecratione maledicta congessit.</span>
    <span class="versiculo"><sup>19</sup> Adiurabitque eam et dicet: &quot;Si non dormivit vir alienus tecum, et si non declinasti a viro tuo et non polluta es, deserto mariti toro, non te nocebunt aquae istae amarissimae, in quas maledicta congessi.</span>
    <span class="versiculo"><sup>20</sup> Sin autem declinasti a viro tuo atque polluta es et concubuisti cum altero viro&quot;,</span>
    <span class="versiculo"><sup>21</sup> adiurabit eam sacerdos iuramento maledictionis: &quot;Det te Dominus in maledictionem, iuramentum in medio populi tui; putrescere faciat femur tuum, et tumens uterus tuus disrumpatur;</span>
    <span class="versiculo"><sup>22</sup> ingrediantur aquae maledictae in ventrem tuum, et utero tumescente putrescat femur!&quot;. Et respondebit mulier: &quot;Amen, amen&quot;.</span>
    <span class="versiculo"><sup>23</sup> Scribetque sacerdos in libello ista maledicta et delebit ea aquis amarissimis</span>
    <span class="versiculo"><sup>24</sup> et dabit ei bibere aquas amaras, in quas maledicta congessit, et ingredientur in eam aquae maledictionis, quae amarae fient;</span>
    <span class="versiculo"><sup>25</sup> tollet sacerdos de manu eius sacrificium zelotypiae et agitabit illud coram Domino imponetque illud super altare;</span>
    <span class="versiculo"><sup>26</sup> pugillum sacrificii tollat de eo, quod offertur in memoriale, et incendat super altare; et deinde potum det mulieri aquas amarissimas.</span>
    <span class="versiculo"><sup>27</sup> Quas cum biberit, si polluta est et, contempto viro, adulterii rea, pertransibunt eam aquae maledictionis et, inflato ventre, computrescet femur; eritque mulier in maledictionem omni populo eius.</span>
    <span class="versiculo"><sup>28</sup> Quod si polluta non fuerit sed munda, erit innoxia et faciet liberos &#x201d;.</span>
    <span class="versiculo"><sup>29</sup> Ista est lex zelotypiae, si declinaverit mulier a viro suo et si polluta fuerit,</span>
    <span class="versiculo"><sup>30</sup> maritusque zelotypiae spiritu concitatus adduxerit eam in conspectu Domini, et fecerit ei sacerdos iuxta omnia, quae scripta sunt;</span>
    <span class="versiculo"><sup>31</sup> maritus absque culpa erit, et illa recipiet iniquitatem suam.</span>
</div>
