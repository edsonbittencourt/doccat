<div>
    <span class="capitulo">31</span>
    <span class="versiculo"><sup>1</sup> Locutusque est Dominus ad Moysen dicens:</span>
    <span class="versiculo"><sup>2</sup> &#x201c; Ulciscere filios Israel de Madianitis et sic colligeris ad populum tuum &#x201d;.</span>
    <span class="versiculo"><sup>3</sup> Statimque Moyses: &#x201c; Armate, inquit, ex vobis viros ad pugnam, qui possint ultionem Domini expetere de Madianitis.</span>
    <span class="versiculo"><sup>4</sup> Mille viri de singulis tribubus eligantur ex Israel, qui mittantur ad bellum &#x201d;.</span>
    <span class="versiculo"><sup>5</sup> Dederuntque millenos de singulis tribubus, id est duodecim milia expeditorum ad pugnam,</span>
    <span class="versiculo"><sup>6</sup> quos misit Moyses cum Phinees filio Eleazari sacerdotis. Vasa quoque sancta et tubas ad clangendum tradidit ei.</span>
    <span class="versiculo"><sup>7</sup> Cumque pugnassent contra Madianitas, sicut praeceperat Dominus Moysi, omnes mares occiderunt</span>
    <span class="versiculo"><sup>8</sup> et reges eorum Evi et Recem et Sur et Hur et Rebe, quinque principes gentis, Balaam quoque filium Beor interfecerunt gladio;</span>
    <span class="versiculo"><sup>9</sup> ceperuntque mulieres eorum et parvulos. Omniaque pecora et cunctam supellectilem, quidquid habere potuerant, depopulati sunt:</span>
    <span class="versiculo"><sup>10</sup> tam urbes quam viculos et castra flamma consumpsit;</span>
    <span class="versiculo"><sup>11</sup> et tulerunt praedam et universa, quae ceperant, tam ex hominibus quam ex iumentis,</span>
    <span class="versiculo"><sup>12</sup> et adduxerunt captivos, spolia et praedam ad Moysen et Eleazarum sacerdotem et ad omnem congregationem filiorum Israel ad castra in campestribus Moab iuxta Iordanem contra Iericho.</span>
    <span class="versiculo"><sup>13</sup> Egressi sunt autem Moyses et Eleazar sacerdos et omnes principes synagogae in occursum eorum extra castra.</span>
    <span class="versiculo"><sup>14</sup> Iratusque Moyses principibus exercitus, tribunis et centurionibus, qui venerant de bello,</span>
    <span class="versiculo"><sup>15</sup> ait: &#x201c; Cur omnes feminas reservastis?</span>
    <span class="versiculo"><sup>16</sup> Nonne istae sunt, quae deceperunt filios Israel ad suggestionem Balaam et praevaricari vos fecerunt in Dominum super peccato Phegor, unde et percussus est populus Domini?</span>
    <span class="versiculo"><sup>17</sup> Ergo cunctos interficite parvulos generis masculini et omnes mulieres, quae noverunt viros in coitu, iugulate;</span>
    <span class="versiculo"><sup>18</sup> puellas autem et omnes feminas virgines reservate vobis.</span>
    <span class="versiculo"><sup>19</sup> Et vos manete extra castra septem diebus; qui occiderit hominem vel occisum tetigerit, lustrabitur die tertio et septimo, vos et captivi vestri.</span>
    <span class="versiculo"><sup>20</sup> Et de omni praeda, sive vestimentum fuerit sive aliquid in utensilia praeparatum de caprarum pellibus et pilis et ligno, lustrabitis &#x201d;.</span>
    <span class="versiculo"><sup>21</sup> Eleazar quoque sacerdos ad viros exercitus, qui pugnaverant, sic locutus est: &#x201c; Hoc est praeceptum legis, quod mandavit Dominus Moysi:</span>
    <span class="versiculo"><sup>22</sup> Aurum et argentum et aes et ferrum et stannum et plumbum,</span>
    <span class="versiculo"><sup>23</sup> omne, quod potest transire per flammas, igne purgabitur; quidquid autem ignem non potest sustinere, aqua expiationis sanctificabitur.</span>
    <span class="versiculo"><sup>24</sup> Et lavabitis vestimenta vestra die septimo, et purificati postea castra intrabitis &#x201d;.</span>
    <span class="versiculo"><sup>25</sup> Dixit quoque Dominus ad Moysen:</span>
    <span class="versiculo"><sup>26</sup> &#x201c; Tollite summam eorum, quae capta sunt, ab homine usque ad pecus, tu et Eleazar sacerdos et principes familiarum;</span>
    <span class="versiculo"><sup>27</sup> dividesque ex aequo praedam inter eos, qui pugnaverunt egressique sunt ad bellum, et inter omnem congregationem.</span>
    <span class="versiculo"><sup>28</sup> Et separabis partem Domino ab his, qui pugnaverunt et fuerunt in bello, unam animam de quingentis tam ex hominibus quam ex bobus et asinis et ovibus</span>
    <span class="versiculo"><sup>29</sup> et dabis eam Eleazaro sacerdoti, quia praelibatio Domini sunt.</span>
    <span class="versiculo"><sup>30</sup> Ex media quoque parte filiorum Israel accipies quinquagesimum caput hominum et boum et asinorum et ovium cunctorum animantium et dabis ea Levitis, qui excubant in custodiis habitaculi Domini &#x201d;.</span>
    <span class="versiculo"><sup>31</sup> Feceruntque Moyses et Eleazar sacerdos, sicut praeceperat Dominus.</span>
    <span class="versiculo"><sup>32</sup> Fuit autem praeda, quae supererat, quam exercitus ceperat, ovium sescenta septuaginta quinque milia,</span>
    <span class="versiculo"><sup>33</sup> boum septuaginta duo milia,</span>
    <span class="versiculo"><sup>34</sup> asinorum sexaginta milia et mille,</span>
    <span class="versiculo"><sup>35</sup> animae hominum sexus feminei, quae non cognoverant viros, triginta duo milia.</span>
    <span class="versiculo"><sup>36</sup> Dataque est media pars his, qui in proelio fuerant, ovium trecenta triginta septem milia quingentae,</span>
    <span class="versiculo"><sup>37</sup> e quibus in partem Domini supputatae sunt oves sescentae septuaginta quinque,</span>
    <span class="versiculo"><sup>38</sup> et de bobus triginta sex milibus, boves septuaginta et duo,</span>
    <span class="versiculo"><sup>39</sup> de asinis triginta milibus quingentis, asini sexaginta unus,</span>
    <span class="versiculo"><sup>40</sup> de animabus hominum sedecim milibus, cesserunt in partem Domini triginta duae animae.</span>
    <span class="versiculo"><sup>41</sup> Tradiditque Moyses tributum praelibationis Domini Eleazaro sacerdoti, sicut fuerat ei imperatum.</span>
    <span class="versiculo"><sup>42</sup> Ex media vero parte filiorum Israel, quam separaverat a parte eorum, qui in proelio fuerant,</span>
    <span class="versiculo"><sup>43</sup> de hac media parte, quae contigerat congregationi, id est de ovibus trecentis triginta septem milibus quingentis</span>
    <span class="versiculo"><sup>44</sup> et de bobus triginta sex milibus</span>
    <span class="versiculo"><sup>45</sup> et de asinis triginta milibus quingentis</span>
    <span class="versiculo"><sup>46</sup> et de hominibus sedecim milibus,</span>
    <span class="versiculo"><sup>47</sup> tulit Moyses quinquagesimum caput et dedit Levitis, qui excubabant in habitaculo Domini, sicut praeceperat Dominus.</span>
    <span class="versiculo"><sup>48</sup> Cumque accessissent principes exercitus ad Moysen, tribuni centurionesque, dixerunt:</span>
    <span class="versiculo"><sup>49</sup> &#x201c; Nos servi tui recensuimus numerum pugnatorum, quos habuimus sub manu nostra, et ne unus quidem defuit.</span>
    <span class="versiculo"><sup>50</sup> Ob hanc causam offerimus in donariis Domini singuli, quod auri potuimus invenire, periscelidas et armillas, anulos et inaures ac muraenulas, ad placandum pro nobis Dominum &#x201d;.</span>
    <span class="versiculo"><sup>51</sup> Susceperuntque Moyses et Eleazar sacerdos aurum in diversis speciebus;</span>
    <span class="versiculo"><sup>52</sup> omne aurum, quod elevaverunt Domino, pondo sedecim milia septingentos quinquaginta siclos, a tribunis et centurionibus.</span>
    <span class="versiculo"><sup>53</sup> Unusquisque enim, quod in praeda rapuerat, suum erat.</span>
    <span class="versiculo"><sup>54</sup> Et susceptum intulerunt in tabernaculum conventus in monumentum filiorum Israel coram Domino.</span>
</div>
