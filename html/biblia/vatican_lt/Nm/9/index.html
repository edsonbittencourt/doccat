<div>
	<span class="capitulo">9</span>
	<span class="versiculo"><sup>1</sup> Locutus est Dominus ad Moysen in deserto Sinai anno secundo, postquam egressi sunt de terra Aegypti, mense primo dicens:</span>
	<span class="versiculo"><sup>2</sup> &#x201c; Faciant filii Israel Pascha in tempore suo</span>
	<span class="versiculo"><sup>3</sup> quarta decima die mensis huius ad vesperam iuxta omnia praecepta et iustificationes eius &#x201d;.</span>
	<span class="versiculo"><sup>4</sup> Praecepitque Moyses filiis Israel, ut facerent Pascha.</span>
	<span class="versiculo"><sup>5</sup> Qui fecerunt tempore suo quarta decima die mensis ad vesperam in deserto Sinai; iuxta omnia, quae mandaverat Dominus Moysi, fecerunt filii Israel.</span>
	<span class="versiculo"><sup>6</sup> Ecce autem quidam immundi super animam hominis, qui non poterant facere Pascha in die illo, accedentes ad Moysen et Aaron</span>
	<span class="versiculo"><sup>7</sup> dixerunt ei: &#x201c; Immundi sumus super animam hominis; quare fraudamur, ut non valeamus oblationem offerre Domino in tempore suo inter filios Israel? &#x201d;.</span>
	<span class="versiculo"><sup>8</sup> Quibus respondit Moyses: &#x201c; State, ut consulam quid praecipiat Dominus de vobis &#x201d;.</span>
	<span class="versiculo"><sup>9</sup> Locutusque est Dominus ad Moysen dicens:</span>
	<span class="versiculo"><sup>10</sup> &#x201c; Loquere filiis Israel: Homo, qui fuerit immundus super anima, sive in via procul in gente vestra, faciat Pascha Domino</span>
	<span class="versiculo"><sup>11</sup> in mense secundo quarta decima die mensis ad vesperam; cum azymis et lactucis agrestibus comedent illud,</span>
	<span class="versiculo"><sup>12</sup> non relinquent ex eo quippiam usque mane et os eius non confringent: omnem ritum Pascha observabunt.</span>
	<span class="versiculo"><sup>13</sup> Si quis autem et mundus est et in itinere non fuit et tamen non fecit Pascha, exterminabitur anima illa de populis suis, quia sacrificium Domino non obtulit tempore suo: peccatum suum ipse portabit.</span>
	<span class="versiculo"><sup>14</sup> Peregrinus quoque et advena, si fuerint apud vos, facient Pascha Domino iuxta praecepta et iustificationes eius; praeceptum idem erit apud vos tam advenae quam indigenae &#x201d;.</span>
	<span class="versiculo"><sup>15</sup> Igitur die, qua erectum est habitaculum, operuit nubes habitaculum, tabernaculum testimonii; a vespere autem super habitaculum erat quasi species ignis usque mane.</span>
	<span class="versiculo"><sup>16</sup> Sic fiebat iugiter: per diem operiebat illud nubes, et per noctem quasi species ignis.</span>
	<span class="versiculo"><sup>17</sup> Cumque ablata fuisset nubes, quae tabernaculum protegebat, tunc proficiscebantur filii Israel; et in loco, ubi stetisset nubes, ibi castrametabantur.</span>
	<span class="versiculo"><sup>18</sup> Ad imperium Domini proficiscebantur et ad imperium illius castrametabantur. Cunctis diebus, quibus stabat nubes super habitaculum, manebant in eodem loco.</span>
	<span class="versiculo"><sup>19</sup> Et si evenisset ut multo tempore maneret super illud, erant filii Israel in excubiis Domini et non proficiscebantur;</span>
	<span class="versiculo"><sup>20</sup> si diebus paucis fuisset nubes super habitaculum, ad imperium Domini erigebant tentoria et ad imperium illius deponebant.</span>
	<span class="versiculo"><sup>21</sup> Si fuisset nubes a vespere usque mane et statim diluculo habitaculum reliquisset, proficiscebantur; et si post diem et noctem recessisset, dissipabant tentoria.</span>
	<span class="versiculo"><sup>22</sup> Si vero biduo aut uno mense vel longiore tempore fuisset super habitaculum, manebant filii Israel in eodem loco et non proficiscebantur. Statim autem ut recessisset, movebant castra.</span>
	<span class="versiculo"><sup>23</sup> Per verbum Domini figebant tentoria et per verbum illius proficiscebantur; erantque in excubiis Domini iuxta imperium eius per manum Moysi.</span>
</div>
