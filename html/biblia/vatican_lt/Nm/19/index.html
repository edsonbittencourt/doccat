<div>
	<span class="capitulo">19</span>
	<span class="versiculo"><sup>1</sup> Locutusque est Dominus ad Moysen et Aaron dicens:</span>
	<span class="versiculo"><sup>2</sup> &#x201c; Ista est religio legis, quam constituit Dominus. Praecipe filiis Israel, ut adducant ad te vaccam rufam aetatis integrae, in qua nulla sit macula, nec portaverit iugum.</span>
	<span class="versiculo"><sup>3</sup> Tradetisque eam Eleazaro sacerdoti, quae educta extra castra mactabitur in conspectu eius;</span>
	<span class="versiculo"><sup>4</sup> et tinguens digitum in sanguine eius asperget contra fores tabernaculi conventus septem vicibus,</span>
	<span class="versiculo"><sup>5</sup> combureturque in conspectu eius, tam pelle et carnibus eius quam sanguine et fimo flammae traditis.</span>
	<span class="versiculo"><sup>6</sup> Lignum quoque cedrinum et hyssopum coccumque sacerdos mittet in flammam, quae vaccam vorat.</span>
	<span class="versiculo"><sup>7</sup> Et tunc demum, lotis vestibus et corpore suo, ingredietur in castra commaculatusque erit usque ad vesperum.</span>
	<span class="versiculo"><sup>8</sup> Sed et ille, qui combusserit eam, lavabit vestimenta sua et corpus, et immundus erit usque ad vesperum.</span>
	<span class="versiculo"><sup>9</sup> Colliget autem vir mundus cineres vaccae et effundet eos extra castra in loco purissimo, ut sint congregationi filiorum Israel in custodiam pro aqua aspersionis.</span>
	<span class="versiculo"><sup>10</sup> Cumque laverit, qui vaccae portaverat cineres, vestimenta sua, immundus erit usque ad vesperum. Habebunt hoc filii Israel et advenae, qui habitant inter eos, sanctum iure perpetuo.</span>
	<span class="versiculo"><sup>11</sup> Qui tetigerit cadaver hominis et propter hoc septem diebus fuerit immundus,</span>
	<span class="versiculo"><sup>12</sup> aspergetur ex hac aqua die tertio et septimo et sic mundabitur. Si die tertio aspersus non fuerit, septimo non erit mundus.</span>
	<span class="versiculo"><sup>13</sup> Omnis, qui tetigerit humanae animae morticinum et aspersus hac commixtione non fuerit, polluet habitaculum Domini et peribit ex Israel, quia aqua expiationis non est aspersus: immundus erit, et manebit spurcitia eius super eum.</span>
	<span class="versiculo"><sup>14</sup> Ista est lex hominis, qui moritur in tabernaculo: omnes, qui ingrediuntur tentorium illius, et universa vasa, quae ibi sunt, polluta erunt septem diebus.</span>
	<span class="versiculo"><sup>15</sup> Vas, quod non habuerit operculum nec ligaturam desuper, immundum erit.</span>
	<span class="versiculo"><sup>16</sup> Si quis in agro tetigerit cadaver hominis gladio occisi aut per se mortui sive os illius vel sepulcrum, immundus erit septem diebus.</span>
	<span class="versiculo"><sup>17</sup> Tollentque de cineribus combustionis peccati et mittent aquas vivas super eos in vas;</span>
	<span class="versiculo"><sup>18</sup> in quibus cum homo mundus tinxerit hyssopum, asperget ex eo omne tentorium et cunctam supellectilem et homines, qui ibi fuerint, et super eum, qui tetigerit ossa vel occisum hominem aut per se mortuum aut sepultum.</span>
	<span class="versiculo"><sup>19</sup> Atque hoc modo mundus lustrabit immundum tertio et septimo die; expiatusque die septimo lavabit et se et vestimenta sua et mundus erit ad vesperum.</span>
	<span class="versiculo"><sup>20</sup> Si quis hoc ritu non fuerit expiatus, peribit anima illius de medio ecclesiae, quia sanctuarium Domini polluit et non est aqua lustrationis aspersus; immundus est.</span>
	<span class="versiculo"><sup>21</sup> Erit vobis praeceptum legitimum sempiternum. Ipse quoque, qui aspergit aqua lustrali, lavabit vestimenta sua; omnis, qui tetigerit aquas expiationis, immundus erit usque ad vesperum.</span>
	<span class="versiculo"><sup>22</sup> Quidquid tetigerit immundus, immundum erit, et anima, quae horum quippiam tetigerit, immunda erit usque ad vesperum &#x201d;.</span>
</div>
