<div>
    <span class="capitulo">27</span>
    <span class="versiculo"><sup>1</sup> Accesserunt autem filiae Salphaad filii Hepher filii Galaad filii Machir filii Manasse, e cognationibus Manasse, qui fuit filius Ioseph, quarum sunt nomina: Maala et Noa et Hegla et Melcha et Thersa.</span>
    <span class="versiculo"><sup>2</sup> Steteruntque coram Moyse et Eleazaro sacerdote et principibus et cuncta congregatione ad ostium tabernaculi conventus atque dixerunt:</span>
    <span class="versiculo"><sup>3</sup> &#x201c; Pater noster mortuus est in deserto, nec fuit in seditione, quae concitata est contra Dominum sub Core, sed in peccato suo mortuus est; hic non habuit mares filios.</span>
    <span class="versiculo"><sup>4</sup> Cur tollitur nomen illius de familia sua, quia non habuit filium? Date nobis possessionem inter fratres patris nostri &#x201d;.</span>
    <span class="versiculo"><sup>5</sup> Rettulitque Moyses causam earum ad iudicium Domini,</span>
    <span class="versiculo"><sup>6</sup> qui dixit ad eum:</span>
    <span class="versiculo"><sup>7</sup> &#x201c; Iustam rem postulant filiae Salphaad. Da eis possessionem inter fratres patris sui, et ei in hereditatem succedant.</span>
    <span class="versiculo"><sup>8</sup> Ad filios autem Israel loqueris haec: Homo cum mortuus fuerit absque filio, ad filiam eius transibit hereditas;</span>
    <span class="versiculo"><sup>9</sup> si filiam non habuerit, habebit successores fratres suos.</span>
    <span class="versiculo"><sup>10</sup> Quod si et fratres non fuerint, dabitis hereditatem fratribus patris eius.</span>
    <span class="versiculo"><sup>11</sup> Sin autem nec patruos habuerit, dabitur hereditas illi, qui ei proximus est e cognatione sua; possidebitque eam. Eritque hoc filiis Israel sanctum lege perpetua, sicut praecepit Dominus Moysi &#x201d;.</span>
    <span class="versiculo"><sup>12</sup> Dixit quoque Dominus ad Moysen: &#x201c; Ascende in montem istum Abarim et contemplare inde terram, quam daturus sum filiis Israel.</span>
    <span class="versiculo"><sup>13</sup> Cumque videris eam, ibis et tu ad populum tuum, sicut ivit frater tuus Aaron,</span>
    <span class="versiculo"><sup>14</sup> quia offendistis me in deserto Sin in contradictione congregationis, nec sanctificare me voluistis coram ea super aquas &#x201d;. Hae sunt aquae Meribathcades deserti Sin.</span>
    <span class="versiculo"><sup>15</sup> Cui respondit Moyses:</span>
    <span class="versiculo"><sup>16</sup> &#x201c; Provideat Dominus, Deus spirituum omnis carnis, hominem, qui sit super congregationem hanc</span>
    <span class="versiculo"><sup>17</sup> et possit exire et intrare ante eos et educere eos vel introducere, ne sit populus Domini sicut oves absque pastore &#x201d;.</span>
    <span class="versiculo"><sup>18</sup> Dixitque Dominus ad eum: &#x201c; Tolle Iosue filium Nun, virum in quo est spiritus; et pone manum tuam super eum,</span>
    <span class="versiculo"><sup>19</sup> quem statues coram Eleazaro sacerdote et omni congregatione et dabis ei praecepta, cunctis videntibus,</span>
    <span class="versiculo"><sup>20</sup> et partem gloriae tuae, ut audiat eum omnis synagoga filiorum Israel.</span>
    <span class="versiculo"><sup>21</sup> Stabit coram Eleazaro sacerdote, qui pro eo iudicium Urim consulet Dominum. Ad verbum eius egredietur et ingredietur ipse et omnes filii Israel cum eo, cuncta congregatio &#x201d;.</span>
    <span class="versiculo"><sup>22</sup> Fecit Moyses, ut praeceperat Dominus. Cumque tulisset Iosue, statuit eum coram Eleazaro sacerdote et omni frequentia populi;</span>
    <span class="versiculo"><sup>23</sup> et, impositis capiti eius manibus, constituit eum, sicut mandaverat Dominus per manum Moysi.</span>
</div>
