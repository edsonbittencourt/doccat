<div>
	<span class="capitulo">16</span>
	<span class="versiculo"><sup>1</sup> Ecce autem Core filius Isaar filii Caath filii Levi et Dathan atque Abiram filii Eliab, Hon quoque filius Pheleth de filiis Ruben</span>
	<span class="versiculo"><sup>2</sup> surrexerunt contra Moysen aliique filiorum Israel ducenti quinquaginta viri proceres synagogae vocati ad concilium, viri famosi.</span>
	<span class="versiculo"><sup>3</sup> Cumque stetissent adversum Moysen et Aaron, dixerunt: &#x201c; Sufficiat vobis quia omnis congregatio sanctorum est, et in ipsis est Dominus! Cur elevamini super congregationem Domini? &#x201d;.</span>
	<span class="versiculo"><sup>4</sup> Quod cum audisset Moyses, cecidit pronus in faciem</span>
	<span class="versiculo"><sup>5</sup> locutusque ad Core et ad omne concilium: &#x201c; Mane, inquit, notum faciet Dominus qui ad se pertineant et qui sint sancti, et sanctos applicabit sibi; et, quos elegerit, appropinquare sibi faciet.</span>
	<span class="versiculo"><sup>6</sup> Hoc igitur facite: tollat unusquisque turibulum suum, tu, Core, et omne concilium tuum;</span>
	<span class="versiculo"><sup>7</sup> et hausto cras igne, ponite desuper thymiama coram Domino; et, quemcumque elegerit, ipse erit sanctus. Sufficiat vobis, filii Levi! &#x201d;.</span>
	<span class="versiculo"><sup>8</sup> Dixitque rursum ad Core: &#x201c; Audite, filii Levi.</span>
	<span class="versiculo"><sup>9</sup> Num parum vobis est quod separavit vos Deus Israel ab omni congregatione et iunxit sibi, ut serviretis ei in cultu habitaculi Domini et staretis coram frequentia populi et ministraretis pro ea?</span>
	<span class="versiculo"><sup>10</sup> Idcirco ad se fecit accedere te et omnes fratres tuos filios Levi, ut vobis etiam sacerdotium vindicetis,</span>
	<span class="versiculo"><sup>11</sup> et omne concilium tuum stet contra Dominum? Quid est enim Aaron, ut murmuretis contra eum? &#x201d;.</span>
	<span class="versiculo"><sup>12</sup> Misit ergo Moyses, ut vocaret Dathan et Abiram filios Eliab, qui responderunt: &#x201c; Non venimus!</span>
	<span class="versiculo"><sup>13</sup> Numquid parum est tibi quod eduxisti nos de terra, quae lacte et melle manabat, ut occideres in deserto, nisi et dominatus fueris nostri?</span>
	<span class="versiculo"><sup>14</sup> Revera non induxisti nos in terram, quae fluit rivis lactis et mellis, nec dedisti nobis possessiones agrorum et vinearum! An et oculos illorum hominum vis eruere? Non venimus! &#x201d;.</span>
	<span class="versiculo"><sup>15</sup> Iratusque Moyses valde ait ad Dominum: &#x201c; Ne respicias sacrificia eorum; tu scis quod ne asellum quidem umquam acceperim ab eis nec afflixerim quempiam eorum &#x201d;.</span>
	<span class="versiculo"><sup>16</sup> Dixitque ad Core: &#x201c; Tu et omne concilium tuum state seorsum coram Domino, et Aaron die crastino separatim.</span>
	<span class="versiculo"><sup>17</sup> Tollite singuli turibula vestra et ponite super ea incensum offerentes Domino ducenta quinquaginta turibula; tu et Aaron teneatis unusquisque turibulum suum &#x201d;.</span>
	<span class="versiculo"><sup>18</sup> Quod cum fecissent, stantibus Moyse et Aaron,</span>
	<span class="versiculo"><sup>19</sup> et coacervasset Core adversum eos omne concilium ad ostium tabernaculi conventus, apparuit cunctis gloria Dornini.</span>
	<span class="versiculo"><sup>20</sup> Locutusque Dominus ad Moysen et Aaron ait:</span>
	<span class="versiculo"><sup>21</sup> &#x201c; Separamini de medio congregationis huius, ut eos repente disperdam &#x201d;.</span>
	<span class="versiculo"><sup>22</sup> Qui ceciderunt proni in faciem atque dixerunt: &#x201c; Deus, Deus spirituum universae carnis; num, uno peccante, contra omnes ira tua desaeviet? &#x201d;.</span>
	<span class="versiculo"><sup>23</sup> Et ait Dominus ad Moysen:</span>
	<span class="versiculo"><sup>24</sup> &#x201c; Praecipe universo populo, ut separetur ab habitaculis Core et Dathan et Abiram &#x201d;.</span>
	<span class="versiculo"><sup>25</sup> Surrexitque Moyses et abiit ad Dathan et Abiram et, sequentibus eum senioribus Israel,</span>
	<span class="versiculo"><sup>26</sup> dixit ad turbam: &#x201c; Recedite ab habitaculis hominum impiorum et nolite tangere, quae ad eos pertinent, ne involvamini in peccatis eorum &#x201d;.</span>
	<span class="versiculo"><sup>27</sup> Cumque recessissent a tentoriis eorum per circuitum, Dathan et Abiram egressi stabant in introitu papilionum suorum cum uxoribus et filiis et parvulis.</span>
	<span class="versiculo"><sup>28</sup> Et ait Moyses: &#x201c; In hoc scietis quod Dominus miserit me, ut facerem universa, quae cernitis, et non ex proprio ea corde protulerim:</span>
	<span class="versiculo"><sup>29</sup> si consueta hominum morte interierint, et visitaverit eos plaga, qua et ceteri visitari solent, non misit me Dominus.</span>
	<span class="versiculo"><sup>30</sup> Sin autem novam rem fecerit Dominus, ut aperiens terra os suum deglutiat eos et omnia, quae ad illos pertinent, descenderintque viventes in infernum, scietis quod blasphemaverint Dominum &#x201d;.</span>
	<span class="versiculo"><sup>31</sup> Confestim igitur, ut cessavit loqui, dirupta est terra sub pedibus eorum</span>
	<span class="versiculo"><sup>32</sup> et aperiens os suum devoravit illos cum domibus suis et omnibus hominibus Core et universa substantia eorum;</span>
	<span class="versiculo"><sup>33</sup> descenderuntque vivi in infernum operti humo et perierunt de medio congregationis.</span>
	<span class="versiculo"><sup>34</sup> At vero omnis Israel, qui stabat per gyrum, fugit ad clamorem pereuntium dicens: &#x201c; Ne forte et nos terra deglutiat &#x201d;.</span>
	<span class="versiculo"><sup>35</sup> Sed et ignis egressus a Domino interfecit ducentos quinquaginta viros, qui offerebant incensum.</span>
</div>
