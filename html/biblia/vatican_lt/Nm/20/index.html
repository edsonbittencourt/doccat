<div>
	<span class="capitulo">20</span>
	<span class="versiculo"><sup>1</sup> Veneruntque filii Israel et omnis congregatio in desertum Sin mense primo, et mansit populus in Cades. Mortuaque est ibi Maria et sepulta in eodem loco.</span>
	<span class="versiculo"><sup>2</sup> Cumque indigeret aqua populus, convenerunt adversum Moysen et Aaron</span>
	<span class="versiculo"><sup>3</sup> et versi in seditionem dixerunt: &#x201c; Utinam perissemus inter fratres nostros coram Domino!</span>
	<span class="versiculo"><sup>4</sup> Cur eduxistis ecclesiam Domini in solitudinem, ut et nos et nostra iumenta moriamur?</span>
	<span class="versiculo"><sup>5</sup> Quare nos fecistis ascendere de Aegypto et adduxistis in locum istum pessimum, qui seri non potest, qui nec ficum gignit nec vineas nec malogranata, insuper et aquam non habet ad bibendum? &#x201d;.</span>
	<span class="versiculo"><sup>6</sup> Venitque Moyses et Aaron, relicta congregatione, ad introitum tabernaculi conventus corrueruntque proni in terram, et apparuit gloria Domini super eos.</span>
	<span class="versiculo"><sup>7</sup> Locutusque est Dominus ad Moysen dicens:</span>
	<span class="versiculo"><sup>8</sup> &#x201c; Tolle virgam et congrega populum, tu et Aaron frater tuus; et loquimini ad petram coram eis, et illa dabit aquas. Cumque eduxeris aquam de petra, potabis congregationem et iumenta eius &#x201d;.</span>
	<span class="versiculo"><sup>9</sup> Tulit igitur Moyses virgam, quae erat in conspectu Domini, sicut praeceperat ei.</span>
	<span class="versiculo"><sup>10</sup> Et congregaverunt Moyses et Aaron populum ante petram, dixitque eis: &#x201c; Audite, rebelles; num de petra hac vobis aquam poterimus eicere? &#x201d;.</span>
	<span class="versiculo"><sup>11</sup> Cumque elevasset Moyses manum percutiens virga bis silicem, egressae sunt aquae largissimae, ita ut populus biberet et iumenta.</span>
	<span class="versiculo"><sup>12</sup> Dixitque Dominus ad Moysen et Aaron: &#x201c; Quia non credidistis mihi, ut sanctificaretis me coram filiis Israel, non introducetis hos populos in terram, quam dabo eis &#x201d;.</span>
	<span class="versiculo"><sup>13</sup> Hae sunt aquae Meriba, ubi iurgati sunt filii Israel contra Dominum, et sanctificatus est in eis.</span>
	<span class="versiculo"><sup>14</sup> Misit nuntios Moyses de Cades ad regem Edom, qui dicerent: &#x201c; Haec mandat frater tuus Israel: Nosti omnem laborem, qui apprehendit nos,</span>
	<span class="versiculo"><sup>15</sup> quomodo descenderint patres nostri in Aegyptum, et habitaverimus ibi multo tempore, afflixerintque nos Aegyptii et patres nostros,</span>
	<span class="versiculo"><sup>16</sup> et quomodo clamaverimus ad Dominum, et exaudierit nos miseritque angelum, qui eduxerit nos de Aegypto. Ecce nos in urbe Cades, quae est in extremis finibus tuis, positi</span>
	<span class="versiculo"><sup>17</sup> obsecramus, ut nobis transire liceat per terram tuam: non ibimus per agros nec per vineas, non bibemus aquas de puteis tuis; sed gradiemur via regia, nec ad dexteram nec ad sinistram declinantes, donec transeamus terminos tuos &#x201d;.</span>
	<span class="versiculo"><sup>18</sup> Cui respondit Edom: &#x201c; Non transibis per me, alioquin armatus occurram tibi &#x201d;.</span>
	<span class="versiculo"><sup>19</sup> Dixeruntque filii Israel: &#x201c; Per tritam gradiemur viam et, si biberimus aquas tuas ego et pecora mea, dabo, quod iustum est: nulla erit in pretio difficultas; tantum velociter transeamus &#x201d;.</span>
	<span class="versiculo"><sup>20</sup> At ille respondit: &#x201c; Non transibis! &#x201d;. Statimque egressus est obvius cum infinita multitudine et manu forti</span>
	<span class="versiculo"><sup>21</sup> nec voluit acquiescere Israeli, ut concederet transitum per fines suos; quam ob rem divertit ab eo Israel.</span>
	<span class="versiculo"><sup>22</sup> Cumque castra movissent de Cades, venerunt in montem Hor,</span>
	<span class="versiculo"><sup>23</sup> ubi locutus est Dominus ad Moysen et Aaron in monte Hor, qui est in finibus terrae Edom:</span>
	<span class="versiculo"><sup>24</sup> &#x201c; Congregabitur, inquit, Aaron ad populum suum. Non enim intrabit terram, quam dedi filiis Israel, eo quod rebelles fuistis ori meo ad aquas Meriba.</span>
	<span class="versiculo"><sup>25</sup> Tolle Aaron et Eleazarum filium eius cum eo et duces eos in montem Hor.</span>
	<span class="versiculo"><sup>26</sup> Cumque nudaveris patrem veste sua, indues ea Eleazarum filium eius: Aaron colligetur et morietur ibi &#x201d;.</span>
	<span class="versiculo"><sup>27</sup> Fecit Moyses, ut praeceperat Dominus, et ascenderunt in montem Hor coram omni congregatione.</span>
	<span class="versiculo"><sup>28</sup> Cumque Aaron spoliasset vestibus suis, induit eis Eleazarum filium eius. Illo mortuo in montis supercilio, descendit cum Eleazaro.</span>
	<span class="versiculo"><sup>29</sup> Omnis autem congregatio videns occubuisse Aaron flevit super eo triginta diebus tota domus Israel.</span>
</div>
