<div>
	<span class="capitulo">22</span>
	<span class="versiculo"><sup>1</sup> Profectique castrametati sunt filii Israel in campestribus Moab, ubi trans Iordanem Iericho sita est.</span>
	<span class="versiculo"><sup>2</sup> Videns autem Balac filius Sephor omnia, quae fecerat Israel Amorraeo,</span>
	<span class="versiculo"><sup>3</sup> valde metuit Moab populum, quia multus erat. Et cum pertimeret Moab filios Israel,</span>
	<span class="versiculo"><sup>4</sup> dixit ad maiores natu Madian: &#x201c; Nunc carpet haec congregatio omnem regionem per circuitum, quomodo solet bos herbas campi carpere &#x201d;.
Balac filius Sephor erat eo tempore rex in Moab.</span>
	<span class="versiculo"><sup>5</sup> Misit ergo nuntios ad Balaam filium Beor in Phethor, quae est super flumen in terra filiorum Ammau, ut vocarent eum et dicerent: &#x201c; Ecce egressus est populus ex Aegypto, qui operuit superficiem terrae sedens contra me.</span>
	<span class="versiculo"><sup>6</sup> Veni igitur et maledic populo huic, quia fortior me est; si quo modo possim percutere et eicere eum de terra mea. Novi enim quod benedictus sit, cui benedixeris, et maledictus, in quem maledicta congesseris &#x201d;.</span>
	<span class="versiculo"><sup>7</sup> Perrexeruntque seniores Moab et maiores natu Madian habentes divinationis pretium in manibus. Cumque venissent ad Balaam et narrassent ei omnia verba Balac,</span>
	<span class="versiculo"><sup>8</sup> ille respondit: &#x201c; Manete hic nocte, et respondebo quidquid mihi dixerit Dominus &#x201d;. Manentibus illis apud Balaam,</span>
	<span class="versiculo"><sup>9</sup> venit Deus et ait ad eum: &#x201c; Quid sibi volunt homines isti apud te? &#x201d;.</span>
	<span class="versiculo"><sup>10</sup> Respondit: &#x201c; Balac filius Sephor rex Moabitarum misit ad me</span>
	<span class="versiculo"><sup>11</sup> dicens: &quot;Ecce populus, qui egressus est de Aegypto, operuit superficiem terrae; veni et maledic ei pro me, si quo modo possim pugnans abigere eum&quot;.</span>
	<span class="versiculo"><sup>12</sup> Dixitque Deus ad Balaam: &#x201c;Noli ire cum eis neque maledicas populo, quia benedictus est &#x201d;.</span>
	<span class="versiculo"><sup>13</sup> Qui mane consurgens dixit ad principes: &#x201c; Ite in terram vestram, quia prohibuit me Dominus venire vobiscum &#x201d;.</span>
	<span class="versiculo"><sup>14</sup> Reversi principes dixerunt ad Balac: &#x201c; Noluit Balaam venire nobiscum &#x201d;.</span>
	<span class="versiculo"><sup>15</sup> Rursum ille multo plures et nobiliores, quam ante miserat, misit.</span>
	<span class="versiculo"><sup>16</sup> Qui cum venissent ad Balaam, dixerunt: &#x201c; Sic dicit Balac filius Sephor: &quot;Ne cuncteris venire ad me;</span>
	<span class="versiculo"><sup>17</sup> paratus sum honorare te et, quidquid volueris, dabo tibi. Veni et maledic pro me populo isti&quot; &#x201d;.</span>
	<span class="versiculo"><sup>18</sup> Respondit Balaam: &#x201c; Si dederit mihi Balac plenam domum suam argenti et auri, non potero transgredi verbum Domini Dei mei, ut vel plus vel minus loquar.</span>
	<span class="versiculo"><sup>19</sup> Obsecro, ut hic maneatis etiam hac nocte, et scire queam quid mihi rursum respondeat Dominus &#x201d;.</span>
	<span class="versiculo"><sup>20</sup> Venit ergo Deus ad Balaam nocte et ait ei: &#x201c; Si vocare te venerunt homines isti, surge et vade cum eis, ita dumtaxat, ut, quod tibi praecepero, facias &#x201d;.</span>
	<span class="versiculo"><sup>21</sup> Surrexit Balaam mane et, strata asina sua, profectus est cum eis.</span>
	<span class="versiculo"><sup>22</sup> Et iratus est Deus, cum profectus esset; stetitque angelus Domini in via contra Balaam, ut adversaretur ei, qui insidebat asinae et duos pueros habebat secum.</span>
	<span class="versiculo"><sup>23</sup> Cernens asina angelum Domini stantem in via, evaginato gladio in manu sua, avertit se de itinere et ibat per agrum. Quam cum verberaret Balaam et vellet ad semitam reducere,</span>
	<span class="versiculo"><sup>24</sup> stetit angelus Domini in angustiis duarum maceriarum, quibus vineae cingebantur.</span>
	<span class="versiculo"><sup>25</sup> Quem videns asina iunxit se parieti et attrivit sedentis pedem. At ille iterum verberabat eam;</span>
	<span class="versiculo"><sup>26</sup> et angelus Domini iterum transiens ad locum angustum, ubi nec ad dexteram nec ad sinistram poterat deviare, obvius stetit.</span>
	<span class="versiculo"><sup>27</sup> Cumque vidisset asina stantem angelum Domini, concidit sub pedibus sedentis; qui iratus vehementius caedebat fuste latera eius.</span>
	<span class="versiculo"><sup>28</sup> Aperuitque Dominus os asinae, et locuta est: &#x201c; Quid feci tibi? Cur percutis me ecce iam tertio? &#x201d;.</span>
	<span class="versiculo"><sup>29</sup> Respondit Balaam: &#x201c; Quia illusisti mihi. Utinam haberem gladium, ut te interficerem! &#x201d;.</span>
	<span class="versiculo"><sup>30</sup> Dixit asina: &#x201c; Nonne animal tuum sum, cui semper sedere consuevisti usque in praesentem diem? Dic quid simile umquam fecerim tibi &#x201d;. At ille ait: &#x201c; Numquam &#x201d;.</span>
	<span class="versiculo"><sup>31</sup> Protinus aperuit Dominus oculos Balaam, et vidit angelum Domini stantem in via, evaginato gladio in manu eius; adoravitque eum pronus in terram.</span>
	<span class="versiculo"><sup>32</sup> Cui angelus Domini: &#x201c; Cur, inquit, tertio verberas asinam tuam? Ego veni, ut adversarer tibi, quia perversa est via tua mihique contraria.</span>
	<span class="versiculo"><sup>33</sup> Et videns me asina declinavit ter a me; nisi declinasset, te occidissem et illam vivam reliquissem &#x201d;.</span>
	<span class="versiculo"><sup>34</sup> Dixit Balaam: &#x201c; Peccavi nesciens quod tu stares contra me in via; et nunc, si displicet tibi, revertar &#x201d;.</span>
	<span class="versiculo"><sup>35</sup> Ait angelus Domini: &#x201c; Vade cum istis et cave, ne aliud, quam praecepero tibi, loquaris &#x201d;. Ivit igitur cum principibus Balac.</span>
	<span class="versiculo"><sup>36</sup> Quod cum audisset Balac, venisse scilicet Balaam, egressus est in occursum eius in Irmoab, quod situm est in extremis finibus Arnon;</span>
	<span class="versiculo"><sup>37</sup> dixitque ad Balaam: &#x201c; Nonne misi nuntios, ut vocarem te? Cur non statim venisti ad me? An quia honorare te nequeo? &#x201d;.</span>
	<span class="versiculo"><sup>38</sup> Cui ille respondit: &#x201c; Ecce adsum; numquid loqui potero aliud, nisi quod Deus posuerit in ore meo? &#x201d;.</span>
	<span class="versiculo"><sup>39</sup> Perrexerunt ergo simul et venerunt in Cariathusoth.</span>
	<span class="versiculo"><sup>40</sup> Cumque occidisset Balac boves et oves, misit ad Balaam et principes, qui cum eo erant.</span>
	<span class="versiculo"><sup>41</sup> Mane autem facto, duxit eum ad excelsa Baal et intuitus est extremam partem populi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
