<div>
	<span class="capitulo">28</span>
	<span class="versiculo"><sup>1</sup> Dixit quoque Dominus ad Moysen:</span>
	<span class="versiculo"><sup>2</sup> &#x201c; Praecipe filiis Israel et dices ad eos: Oblationem meam et panem meum, sacrificium ignis in odorem suavissimum offerte per tempora sua.</span>
	<span class="versiculo"><sup>3</sup> Hoc est sacrificium ignis, quod offerre debetis: agnos anniculos immaculatos duos cotidie in holocaustum sempiternum;</span>
	<span class="versiculo"><sup>4</sup> unum offeretis mane et alterum ad vesperam;</span>
	<span class="versiculo"><sup>5</sup> decimam partem ephi similae in oblationem, quae conspersa sit oleo purissimo et habeat quartam partem hin.</span>
	<span class="versiculo"><sup>6</sup> Holocaustum iuge est, quod obtulistis in monte Sinai in odorem suavissimum, sacrificium ignis Domino;</span>
	<span class="versiculo"><sup>7</sup> et libabitis vini quartam partem hin per agnos singulos; in sanctuario effundetis libamen potus inebriantis Domino.</span>
	<span class="versiculo"><sup>8</sup> Alterumque agnum similiter offeretis ad vesperam, iuxta ritum sacrificii matutini: sacrificium ignis in odorem suavissimum Domino.</span>
	<span class="versiculo"><sup>9</sup> Die autem sabbati offeretis duos agnos anniculos immaculatos et duas decimas similae oleo conspersae et libamentum eius.</span>
	<span class="versiculo"><sup>10</sup> Est holocaustum sabbati per singula sabbata, praeter holocaustum sempiternum et libamentum eius.</span>
	<span class="versiculo"><sup>11</sup> In calendis autem offeretis holocaustum Domino vitulos de armento duos, arietem unum, agnos anniculos septem immaculatos</span>
	<span class="versiculo"><sup>12</sup> et tres decimas similae oleo conspersae in oblatione per singulos vitulos et duas decimas similae oleo conspersae per singulos arietes,</span>
	<span class="versiculo"><sup>13</sup> et decimam unam similae oleo conspersae in oblatione per agnos singulos: holocaustum in odorem suavissimum, sacrificium ignis Domino.</span>
	<span class="versiculo"><sup>14</sup> Libamenta autem eorum ista erunt: media pars hin vini per singulos vitulos, tertia per arietem, quarta per agnum. Hoc erit holocaustum per omnes menses, qui sibi anno vertente succedunt.</span>
	<span class="versiculo"><sup>15</sup> Hircus quoque offeretur Domino pro peccato, praeter holocaustum sempiternum cum libamentis suis.</span>
	<span class="versiculo"><sup>16</sup> Mense autem primo, quarta decima die mensis Pascha Domini erit,</span>
	<span class="versiculo"><sup>17</sup> et quinta decima die sollemnitas. Septem diebus vescemini azymis,</span>
	<span class="versiculo"><sup>18</sup> quarum die prima conventus sanctus erit; omne opus servile non facietis in ea.</span>
	<span class="versiculo"><sup>19</sup> Offeretisque sacrificium ignis, holocaustum Domino: vitulos de armento duos, arietem unum, agnos anniculos immaculatos septem;</span>
	<span class="versiculo"><sup>20</sup> et oblationem singulorum ex simila, quae conspersa sit oleo, tres decimas per singulos vitulos et duas decimas per arietem</span>
	<span class="versiculo"><sup>21</sup> et decimam unam per agnos singulos, id est per septem agnos;</span>
	<span class="versiculo"><sup>22</sup> et hircum pro peccato unum, ut expietur pro vobis,</span>
	<span class="versiculo"><sup>23</sup> praeter holocaustum matutinum, quod semper offeretis.</span>
	<span class="versiculo"><sup>24</sup> Ita facietis per singulos dies septem dierum: panem, sacrificium ignis in odorem suavissimum Domino praeter holocaustum iuge et libationem eius.</span>
	<span class="versiculo"><sup>25</sup> Die quoque septimo conventus sanctus erit vobis; omne opus servile non facietis in eo.</span>
	<span class="versiculo"><sup>26</sup> Die etiam primitivorum, quando offeretis oblationem novam Domino, in sollemnitate Hebdomadarum, conventus sanctus erit vobis; omne opus servile non facietis in ea.</span>
	<span class="versiculo"><sup>27</sup> Offeretisque holocaustum in odorem suavissimum Domino: vitulos de armento duos, arietem unum et agnos anniculos immaculatos septem,</span>
	<span class="versiculo"><sup>28</sup> atque in oblatione eorum similae oleo conspersae, tres decimas per singulos vitulos, per arietem duas,</span>
	<span class="versiculo"><sup>29</sup> per agnos decimam unam, qui simul sunt agni septem;</span>
	<span class="versiculo"><sup>30</sup> hircum quoque, qui mactatur pro expiatione,</span>
	<span class="versiculo"><sup>31</sup> praeter holocaustum sempiternum et oblationem eius. Immaculata offeretis omnia cum libationibus suis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
