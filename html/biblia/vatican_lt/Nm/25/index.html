<div>
	<span class="capitulo">25</span>
	<span class="versiculo"><sup>1</sup> Morabatur autem Israel in Settim, et incepit populus fornicari cum filiabus Moab,</span>
	<span class="versiculo"><sup>2</sup> quae vocaverunt populum ad sacrificia deorum suorum. Et illi comederunt et adoraverunt deos earum;</span>
	<span class="versiculo"><sup>3</sup> et adhaesit Israel Baalphegor. Et iratus Dominus</span>
	<span class="versiculo"><sup>4</sup> ait ad Moysen: &#x201c; Tolle cunctos principes populi et suspende eos coram Domino contra solem in patibulis, ut avertatur furor meus ab Israel &#x201d;.</span>
	<span class="versiculo"><sup>5</sup> Dixitque Moyses ad iudices Israel: &#x201c; Occidat unusquisque proximos suos, qui adhaeserunt Baalphegor &#x201d;.</span>
	<span class="versiculo"><sup>6</sup> Et ecce unus de filiis Israel intravit coram fratribus suis ad Madianitin, vidente Moyse et omni turba filiorum Israel, qui flebant ante fores tabernaculi conventus.</span>
	<span class="versiculo"><sup>7</sup> Quod cum vidisset Phinees filius Eleazari filii Aaron sacerdotis, surrexit de medio congregationis et, arrepta lancea,</span>
	<span class="versiculo"><sup>8</sup> ingressus est post virum Israelitem in cubiculum et perfodit ambos simul, virum scilicet et mulierem, in locis genitalibus; cessavitque plaga a filiis Israel.</span>
	<span class="versiculo"><sup>9</sup> Et occisi sunt viginti quattuor milia hominum.</span>
	<span class="versiculo"><sup>10</sup> Dixitque Dominus ad Moysen:</span>
	<span class="versiculo"><sup>11</sup> &#x201c; Phinees filius Eleazari filii Aaron sacerdotis avertit iram meam a filiis Israel, quia zelo meo commotus est in medio eorum, ut non ipse delerem filios Israel in zelo meo.</span>
	<span class="versiculo"><sup>12</sup> Idcirco loquere ad eum: Ecce do ei pacem foederis mei,</span>
	<span class="versiculo"><sup>13</sup> et erit tam ipsi quam semini eius pactum sacerdotii sempiternum, quia zelatus est pro Deo suo et expiavit scelus filiorum Israel &#x201d;.</span>
	<span class="versiculo"><sup>14</sup> Erat autem nomen viri Israelitae, qui occisus est cum Madianitide, Zamri filius Salu dux de cognatione et tribu Simeonis;</span>
	<span class="versiculo"><sup>15</sup> porro mulier Madianitis, quae pariter interfecta est, vocabatur Cozbi filia Sur principis tribus in Madian.</span>
	<span class="versiculo"><sup>16</sup> Locutusque est Dominus ad Moysen dicens:</span>
	<span class="versiculo"><sup>17</sup> &#x201c; Pugnate contra Madianitas et percutite eos,</span>
	<span class="versiculo"><sup>18</sup> quia ipsi hostiliter egerunt contra vos et decepere insidiis per idolum Phegor et in negotio Cozbi filiae ducis Madian sororis eorum, quae percussa est in die plagae pro sacrilegio Phegor &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
