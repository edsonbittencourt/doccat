<div>
	<span class="capitulo">24</span>
	<span class="versiculo"><sup>1</sup> Cumque vidisset Balaam quod placeret Domino, ut benediceret Israeli, nequaquam abiit, ut ante perrexerat, ut augurium quaereret; sed dirigens contra desertum vultum suum</span>
	<span class="versiculo"><sup>2</sup> et elevans oculos vidit Israel commorantem per tribus suas et, irruente in se spiritu Dei,</span>
	<span class="versiculo"><sup>3</sup> assumpta parabola sua, ait:
&#x201c; Dixit Balaam filius Beor,
dixit homo, cuius apertus est oculus,</span>
	<span class="versiculo"><sup>4</sup> dixit auditor sermonum Dei,
qui visionem Omnipotentis intuitus est,
qui cadit, et sic aperiuntur oculi eius.</span>
	<span class="versiculo"><sup>5</sup> Quam pulchra tabernacula tua, Iacob,
et tentoria tua, Israel!</span>
	<span class="versiculo"><sup>6</sup> Ut valles dilatantur,
ut horti iuxta fluvios irrigui,
ut aloe, quam plantavit Dominus,
quasi cedri prope aquas.</span>
	<span class="versiculo"><sup>7</sup> Fluet aqua de situlis eius,
et semen illius erit in aquis multis. Extolletur super Agag rex eius,
et elevabitur regnum illius.</span>
	<span class="versiculo"><sup>8</sup> Deus eduxit illum de Aegypto,
sicut cornua bubali est ei.
Devorabit gentes, hostes suos,
ossaque eorum confringet
et perforabit sagittis.</span>
	<span class="versiculo"><sup>9</sup> Accubans dormit ut leo,
et quasi leaena, quis suscitare illum audebit?
Qui benedixerit tibi, erit et ipse benedictus;
qui maledixerit tibi, maledictus erit! &#x201d;.</span>
	<span class="versiculo"><sup>10</sup> Iratusque Balac contra Balaam, complosis manibus, ait: &#x201c; Ad maledicendum inimicis meis vocavi te, quibus iam tertio benedixisti!</span>
	<span class="versiculo"><sup>11</sup> Revertere nunc ad locum tuum! Decreveram quidem magnifice honorare te, sed Dominus privavit te honore disposito &#x201d;.</span>
	<span class="versiculo"><sup>12</sup> Respondit Balaam ad Balac: &#x201c; Nonne iam nuntiis tuis, quos misisti ad me, dixi:</span>
	<span class="versiculo"><sup>13</sup> Si dederit mihi Balac plenam domum suam argenti et auri, non potero praeterire sermonem Domini, ut vel boni quid vel mali proferam ex corde meo, sed, quidquid Dominus dixerit, hoc loquar?</span>
	<span class="versiculo"><sup>14</sup> Et nunc, pergens ad populum meum dabo consilium, quid populus hic populo tuo faciat extremo tempore &#x201d;.</span>
	<span class="versiculo"><sup>15</sup> Sumpta igitur parabola sua, rursum ait:
&#x201c; Dixit Balaam filius Beor,
dixit homo, cuius apertus est oculus,</span>
	<span class="versiculo"><sup>16</sup> dixit auditor sermonum Dei,
qui novit doctrinam Altissimi
et visiones Omnipotentis videt,
qui cadens apertos habet oculos.</span>
	<span class="versiculo"><sup>17</sup> Video eum, sed non modo;
intueor illum, sed non prope.
Oritur stella ex Iacob,
et consurgit virga de Israel;
et percutit tempora Moab
et verticem omnium filiorum Seth.</span>
	<span class="versiculo"><sup>18</sup> Et erit Idumaea possessio eius,
et hereditas eius Seir, inimicus eius; Israel vero fortiter aget.</span>
	<span class="versiculo"><sup>19</sup> De Iacob erit, qui dominetur
et perdat reliquias civitatis &#x201d;.</span>
	<span class="versiculo"><sup>20</sup> Cumque vidisset Amalec, assumens parabolam suam ait:
&#x201c; Principium gentium Amalec,
cuius extrema perdentur &#x201d;.</span>
	<span class="versiculo"><sup>21</sup> Vidit quoque Cinaeum et, assumpta parabola sua, ait:
&#x201c; Robustum quidem est habitaculum tuum,
et in petra positus nidus tuus.</span>
	<span class="versiculo"><sup>22</sup> Erit in combustionem Cain,
donec Assur capiat te &#x201d;.</span>
	<span class="versiculo"><sup>23</sup> Assumptaque parabola sua, iterum locutus est:
&#x201c; Heu! Quis vivet,
quando ista faciet Deus?</span>
	<span class="versiculo"><sup>24</sup> Venient naves de Cetthim,
superabunt Assyrios vastabuntque Heber;
et ad extremum etiam ipsi peribunt &#x201d;.
Surrexitque Balaam et reversus est in locum suum; Balac quoque via, qua venerat, rediit.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
