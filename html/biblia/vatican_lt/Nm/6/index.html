<div>
	<span class="capitulo">6</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Loquere ad filios Israel et dices ad eos: Vir sive mulier cum fecerint votum, ut sanctificentur et se voluerint Domino consecrare,</span>
	<span class="versiculo"><sup>3</sup> a vino et omni quod inebriare potest abstinebunt; acetum ex vino et ex qualibet alia potione et, quidquid de uva exprimitur, non bibent; uvas recentes siccasque non comedent</span>
	<span class="versiculo"><sup>4</sup> cunctis diebus, quibus ex voto Domino consecrantur: quidquid ex vinea esse potest ab uva acerba usque ad pellicula non comedent.</span>
	<span class="versiculo"><sup>5</sup> Omni tempore separationis suae novacula non transibit per caput eius usque ad completum tempus, quo Domino consecratur; sanctus erit crescente caesarie capitis eius.</span>
	<span class="versiculo"><sup>6</sup> Omni tempore consecrationis suae ad mortuum non ingredietur;</span>
	<span class="versiculo"><sup>7</sup> nec super patris quidem et matris et fratris sororisque funere contaminabitur, quia consecratio Dei sui super caput eius est.</span>
	<span class="versiculo"><sup>8</sup> Omnibus diebus separationis suae sanctus erit Domino.</span>
	<span class="versiculo"><sup>9</sup> Sin autem mortuus fuerit subito quispiam coram eo, polluetur caput consecrationis eius; quod radet ilico in eadem die purgationis suae, id est die septima.</span>
	<span class="versiculo"><sup>10</sup> In octava autem die offeret duos turtures vel duos pullos columbae sacerdoti in introitu tabernaculi conventus,</span>
	<span class="versiculo"><sup>11</sup> facietque sacerdos unum pro peccato et alterum in holocaustum et expiabit pro eo, quia peccavit super mortuo, sanctificabitque caput eius in die illo</span>
	<span class="versiculo"><sup>12</sup> et consecrabit Domino dies separationis suae offerens agnum anniculum pro delicto; ita tamen, ut dies priores irriti fiant, quoniam polluta est consecratio eius.</span>
	<span class="versiculo"><sup>13</sup> Ista est lex consecrationis, cum dies, quos ex voto decreverat, complebuntur: adducent eum ad ostium tabernaculi conventus,</span>
	<span class="versiculo"><sup>14</sup> et offeret oblationem suam Domino agnum anniculum immaculatum in holocaustum et ovem anniculam immaculatam pro peccato et arietem immaculatum hostiam pacificam,</span>
	<span class="versiculo"><sup>15</sup> canistrum quoque panum azymorum, qui permixti sint oleo, et lagana absque fermento uncta oleo ac oblationem et libamina singulorum.</span>
	<span class="versiculo"><sup>16</sup> Quae offeret sacerdos coram Domino et faciet tam pro peccato quam in holocaustum;</span>
	<span class="versiculo"><sup>17</sup> arietem vero immolabit hostiam pacificam Domino offerens simul canistrum azymorum; facietque oblationem eius et libamenta.</span>
	<span class="versiculo"><sup>18</sup> Tunc radet nazaraeus ante ostium tabernaculi conventus caesariem consecrationis suae tolletque capillos suos et ponet super ignem, qui est suppositus sacrificio pacificorum,</span>
	<span class="versiculo"><sup>19</sup> et sumet sacerdos armum coctum arietis tortamque absque fermento unam de canistro et laganum azymum unum et tradet in manus nazaraei, postquam rasum fuerit caput eius;</span>
	<span class="versiculo"><sup>20</sup> et agitabit in conspectu Domini, et sanctificata sacerdotis erunt sicut pectusculum, quod agitari, et femur, quod praelevari iussum est. Post haec potest bibere nazaraeus vinum &#x201d;.</span>
	<span class="versiculo"><sup>21</sup> Ista est lex nazaraei, cum voverit oblationem suam Domino tempore consecrationis suae, exceptis his, quae invenerit manus eius. Iuxta quod devoverat, ita faciet secundum legem consecrationis suae.</span>
	<span class="versiculo"><sup>22</sup> Locutusque est Dominus ad Moysen dicens:</span>
	<span class="versiculo"><sup>23</sup> &#x201c; Loquere Aaron et filiis eius: Sic benedicetis filiis Israel et dicetis eis:</span>
	<span class="versiculo"><sup>24</sup> &quot;Benedicat tibi Dominus et custodiat te!</span>
	<span class="versiculo"><sup>25</sup> Illuminet Dominus faciem suam super te et misereatur tui!</span>
	<span class="versiculo"><sup>26</sup> Convertat Dominus vultum suum ad te et det tibi pacem!&quot;.</span>
	<span class="versiculo"><sup>27</sup> Invocabuntque nomen meum super filios Israel, et ego benedicam eis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
