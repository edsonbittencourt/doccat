<div>
    <span class="capitulo">10</span>
    <span class="versiculo"><sup>1</sup> Locutusque est Dominus ad Moysen dicens:</span>
    <span class="versiculo"><sup>2</sup> &#x201c; Fac tibi duas tubas argenteas ductiles, quibus convocare possis congregationem, quando movenda sunt castra.</span>
    <span class="versiculo"><sup>3</sup> Cumque increpueris tubis, congregabitur ad te omnis turba ad ostium tabernaculi conventus.</span>
    <span class="versiculo"><sup>4</sup> Si semel clangueris, venient ad te principes et capita congregationis Israel;</span>
    <span class="versiculo"><sup>5</sup> si autem prolixior clangor increpuerit, movebunt castra primi, qui sunt ad orientalem plagam;</span>
    <span class="versiculo"><sup>6</sup> in secundo autem sonitu et pari ululatu tubae levabunt tentoria, qui habitant ad meridiem, et iuxta hunc modum reliqui facient, ululantibus tubis in profectionem.</span>
    <span class="versiculo"><sup>7</sup> Quando autem congregandus est populus, simplex tubarum clangor erit, et non ululabunt.</span>
    <span class="versiculo"><sup>8</sup> Filii autem Aaron sacerdotes clangent tubis. Eritque hoc vobis legitimum sempiternum in generationibus vestris.</span>
    <span class="versiculo"><sup>9</sup> Si exieritis ad bellum in terra vestra contra hostes, qui dimicant adversum vos, clangetis ululantibus tubis; et erit recordatio vestri coram Domino Deo vestro, ut eruamini de manibus inimicorum vestrorum.</span>
    <span class="versiculo"><sup>10</sup> Si quando habebitis epulum et dies festos et calendas, canetis tubis super holocaustis vestris et pacificis victimis, ut sint vobis in recordationem Dei vestri. Ego Dominus Deus vester &#x201d;.</span>
    <span class="versiculo"><sup>11</sup> Anno secundo, mense secundo, vicesima die mensis elevata est nubes de habitaculo testimonii;</span>
    <span class="versiculo"><sup>12</sup> profectique sunt filii Israel per migrationes suas de deserto Sinai, et recubuit nubes in solitudine Pharan.</span>
    <span class="versiculo"><sup>13</sup> Moveruntque castra prima vice, iuxta imperium Domini in manu Moysi.</span>
    <span class="versiculo"><sup>14</sup> Elevatum est primum vexillum castrorum filiorum Iudae per turmas suas, quorum princeps erat Naasson filius Aminadab;</span>
    <span class="versiculo"><sup>15</sup> et super turmam tribus filiorum Issachar fuit princeps Nathanael filius Suar;</span>
    <span class="versiculo"><sup>16</sup> et super turmam tribus Zabulon erat princeps Eliab filius Helon.</span>
    <span class="versiculo"><sup>17</sup> Depositumque est habitaculum, quod portantes egressi sunt filii Gerson et Merari.</span>
    <span class="versiculo"><sup>18</sup> Profectum est vexillum castrorum filiorum Ruben per turmas suas, et super turbam suam princeps erat Elisur filius Sedeur.</span>
    <span class="versiculo"><sup>19</sup> Super turmam autem tribus filiorum Simeon princeps fuit Salamiel filius Surisaddai.</span>
    <span class="versiculo"><sup>20</sup> Porro super turmam tribus filiorum Gad erat princeps Eliasaph filius Deuel.</span>
    <span class="versiculo"><sup>21</sup> Profectique sunt et Caathitae portantes sanctuarium. Et erectum est habitaculum, antequam venirent.</span>
    <span class="versiculo"><sup>22</sup> Elevatum est vexillum castrorum filiorum Ephraim per turmas suas, in quorum exercitu princeps erat Elisama filius Ammiud.</span>
    <span class="versiculo"><sup>23</sup> Et super turmam tribus filiorum Manasse princeps fuit Gamaliel filius Phadassur;</span>
    <span class="versiculo"><sup>24</sup> et super turmam tribus filiorum Beniamin erat dux Abidan filius Gedeonis.</span>
    <span class="versiculo"><sup>25</sup> Novissime elevatum est vexillum castrorum filiorum Dan per turmas suas, in quorum exercitu princeps fuit Ahiezer filius Ammisaddai.</span>
    <span class="versiculo"><sup>26</sup> Et super turmam tribus filiorum Aser erat princeps Phegiel filius Ochran;</span>
    <span class="versiculo"><sup>27</sup> et super turmam tribus filiorum Nephthali princeps fuit Ahira filius Enan.</span>
    <span class="versiculo"><sup>28</sup> Hae sunt profectiones filiorum Israel per turmas suas, quando egrediebantur.</span>
    <span class="versiculo"><sup>29</sup> Dixitque Moyses Hobab filio Raguel Madianitae cognato suo: &#x201c; Proficiscimur ad locum, quem Dominus daturus est nobis; veni nobiscum, ut benefaciamus tibi, quia Dominus bona promisit Israeli &#x201d;.</span>
    <span class="versiculo"><sup>30</sup> Cui ille respondit: &#x201c; Non vadam tecum, sed revertar in terram meam, in qua natus sum &#x201d;.</span>
    <span class="versiculo"><sup>31</sup> Et ille: &#x201c; Noli, inquit, nos relinquere; tu enim nosti in quibus locis per desertum castra ponere debeamus, et eris ductor noster.</span>
    <span class="versiculo"><sup>32</sup> Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi &#x201d;.</span>
    <span class="versiculo"><sup>33</sup> Profecti sunt ergo de monte Domini viam trium dierum; arcaque foederis Domini praecedebat eos per dies tres providens castrorum locum.</span>
    <span class="versiculo"><sup>34</sup> Nubes quoque Domini super eos erat per diem, cum incederent.</span>
    <span class="versiculo"><sup>35</sup> Cumque elevaretur arca, dicebat Moyses: &#x201c; Surge, Domine, et dissipentur inimici tui; et fugiant, qui oderunt te, a facie tua &#x201d;.</span>
    <span class="versiculo"><sup>36</sup> Cum autem deponeretur, aiebat: &#x201c; Revertere, Domine, ad multitudinem exercitus Israel &#x201d;.</span>
</div>
