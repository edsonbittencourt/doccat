<div>
	<span class="capitulo">30</span>
	<span class="versiculo"><sup>1</sup> Narravitque Moyses filiis Israel omnia, quae ei Dominus imperarat,</span>
	<span class="versiculo"><sup>2</sup> et locutus est ad principes tribuum filiorum Israel: &#x201c; Iste est sermo, quem praecepit Dominus:</span>
	<span class="versiculo"><sup>3</sup> Si quis virorum votum Domino voverit aut se constrinxerit iuramento, non faciet irritum verbum suum, sed omne, quod promisit, implebit.</span>
	<span class="versiculo"><sup>4</sup> Mulier, si quippiam voverit Domino aut se constrinxerit iuramento, quae est in domo patris sui et in aetate adhuc puellari,</span>
	<span class="versiculo"><sup>5</sup> si cognoverit pater votum, quod pollicita est, aut iuramentum, quo ligavit animam suam, et tacuerit, voti rea erit; quidquid pollicita est aut iuravit, opere complebit.</span>
	<span class="versiculo"><sup>6</sup> Sin autem, quo die audierit contradixerit pater, et vota et iuramenta eius irrita erunt; et propitius erit ei Dominus, eo quod contradixerit pater.</span>
	<span class="versiculo"><sup>7</sup> Si maritum habuerit et voverit aliquid, aut semel de ore eius verbum egrediens animam eius ligaverit iuramento,</span>
	<span class="versiculo"><sup>8</sup> quo die audierit vir eius et non contradixerit, voti rea erit reddetque, quodcumque promiserat.</span>
	<span class="versiculo"><sup>9</sup> Sin autem, quo die audierit contradixerit, irritas facit pollicitationes eius verbaque, quibus obstrinxerat animam suam; et propitius erit ei Dominus.</span>
	<span class="versiculo"><sup>10</sup> Vidua et repudiata, quidquid voverint, reddent.</span>
	<span class="versiculo"><sup>11</sup> Uxor in domo viri cum se voto constrinxerit aut iuramento,</span>
	<span class="versiculo"><sup>12</sup> si audierit vir et tacuerit nec contradixerit sponsioni, reddet, quodcumque promiserat.</span>
	<span class="versiculo"><sup>13</sup> Sin autem extemplo contradixerit, non tenebitur promissionis rea, quia maritus contradixit, et Dominus ei propitius erit.</span>
	<span class="versiculo"><sup>14</sup> Si voverit aut iuramento se constrinxerit, ut per ieiunium affligat animam suam, in arbitrio viri erit, ut faciat sive non faciat.</span>
	<span class="versiculo"><sup>15</sup> Quod si audiens vir tacuerit et de die in diem distulerit sententiam, quidquid voverat atque promiserat, reddet, quia, quo die audierat, tacuit.</span>
	<span class="versiculo"><sup>16</sup> Sin autem contradixerit, postquam rescivit, portabit ipse iniquitatem eius &#x201d;.</span>
	<span class="versiculo"><sup>17</sup> Istae sunt leges, quas constituit Dominus Moysi inter virum et uxorem, inter patrem et filiam, quae in puellari adhuc aetate manet in parentis domo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_numeri_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
