<div>
	<span class="capitulo">4</span>
	<span class="versiculo"><sup>1</sup> Testificor coram Deo et Christo Iesu, qui iudicaturus est vivos ac mortuos, per adventum ipsius et regnum eius:</span>
	<span class="versiculo"><sup>2</sup> praedica verbum, insta opportune, importune, argue, increpa, obsecra in omni longanimitate et doctrina.</span>
	<span class="versiculo"><sup>3</sup> Erit enim tempus, cum sanam doctrinam non sustinebunt, sed ad sua desideria coacervabunt sibi magistros prurientes auribus,</span>
	<span class="versiculo"><sup>4</sup> et a veritate quidem auditum avertent, ad fabulas autem convertentur.</span>
	<span class="versiculo"><sup>5</sup> Tu vero vigila in omnibus, labora, opus fac evangelistae, ministerium tuum imple.</span>
	<span class="versiculo"><sup>6</sup> Ego enim iam delibor, et tempus meae resolutionis instat.</span>
	<span class="versiculo"><sup>7</sup> Bonum certamen certavi, cursum consummavi, fidem servavi;</span>
	<span class="versiculo"><sup>8</sup> in reliquo reposita est mihi iustitiae corona, quam reddet mihi Dominus in illa die, iustus iudex, non solum autem mihi sed et omnibus, qui diligunt adventum eius.</span>
	<span class="versiculo"><sup>9</sup> Festina venire ad me cito.</span>
	<span class="versiculo"><sup>10</sup> Demas enim me dereliquit diligens hoc saeculum et abiit Thessalonicam, Crescens in Galatiam, Titus in Dalmatiam;</span>
	<span class="versiculo"><sup>11</sup> Lucas est mecum solus. Marcum assumens adduc tecum, est enim mihi utilis in ministerium.</span>
	<span class="versiculo"><sup>12</sup> Tychicum autem misi Ephesum.</span>
	<span class="versiculo"><sup>13</sup> Paenulam, quam reliqui Troade apud Carpum, veniens affer, et libros, maxime autem membranas.</span>
	<span class="versiculo"><sup>14</sup> Alexander aerarius multa mala mihi ostendit. Reddet ei Dominus secundum opera eius;</span>
	<span class="versiculo"><sup>15</sup> quem et tu devita, valde enim restitit verbis nostris.</span>
	<span class="versiculo"><sup>16</sup> In prima mea defensione nemo mihi affuit, sed omnes me dereliquerunt. Non illis reputetur;</span>
	<span class="versiculo"><sup>17</sup> Dominus autem mihi astitit et confortavit me, ut per me praedicatio impleatur, et audiant omnes gentes; et liberatus sum de ore leonis.</span>
	<span class="versiculo"><sup>18</sup> Liberabit me Dominus ab omni opere malo et salvum faciet in regnum suum caeleste; cui gloria in saecula saeculorum. Amen.</span>
	<span class="versiculo"><sup>19</sup> Saluta Priscam et Aquilam et Onesiphori domum.</span>
	<span class="versiculo"><sup>20</sup> Erastus remansit Corinthi, Trophimum autem reliqui infirmum Mileti.</span>
	<span class="versiculo"><sup>21</sup> Festina ante hiemem venire.
Salutat te Eubulus et Pudens et Linus et Claudia et fratres omnes.</span>
	<span class="versiculo"><sup>22</sup> Dominus cum spiritu tuo. Gratia vobiscum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-timotheum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
