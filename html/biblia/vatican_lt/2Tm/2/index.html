<div>
    <span class="capitulo">2</span>
    <span class="versiculo"><sup>1</sup> Tu ergo, fili mi, confortare in gratia, quae est in Christo Iesu;</span>
    <span class="versiculo"><sup>2</sup> et quae audisti a me per multos testes, haec commenda fidelibus hominibus, qui idonei erunt et alios docere.</span>
    <span class="versiculo"><sup>3</sup> Collabora sicut bonus miles Christi Iesu.</span>
    <span class="versiculo"><sup>4</sup> Nemo militans implicat se saeculi negotiis, ut ei placeat, qui eum elegit;</span>
    <span class="versiculo"><sup>5</sup> si autem certat quis agone, non coronatur nisi legitime certaverit.</span>
    <span class="versiculo"><sup>6</sup> Laborantem agricolam oportet primum de fructibus accipere.</span>
    <span class="versiculo"><sup>7</sup> Intellege, quae dico; dabit enim tibi Dominus in omnibus intellectum.</span>
    <span class="versiculo"><sup>8</sup> Memor esto Iesum Christum resuscitatum esse a mortuis, ex semine David, secundum evangelium meum,</span>
    <span class="versiculo"><sup>9</sup> in quo laboro usque ad vincula quasi male operans; sed verbum Dei non est alligatum!</span>
    <span class="versiculo"><sup>10</sup> Ideo omnia sustineo propter electos, ut et ipsi salutem consequantur, quae est in Christo Iesu cum gloria aeterna.</span>
    <span class="versiculo"><sup>11</sup> Fidelis sermo, Nam, si commortui sumus, et convivemus;</span>
    <span class="versiculo"><sup>12</sup> si sustinemus, et conregnabimus; si negabimus, et ille negabit nos;</span>
    <span class="versiculo"><sup>13</sup> si non credimus, ille fidelis manet, negare enim seipsum non potest.</span>
    <span class="versiculo"><sup>14</sup> Haec commone testificans coram Deo verbis non contendere: in nihil utile est, nisi ad subversionem audientium.</span>
    <span class="versiculo"><sup>15</sup> Sollicite cura teipsum probabilem exhibere Deo, operarium inconfusibilem, recte tractantem verbum veritatis.</span>
    <span class="versiculo"><sup>16</sup> Profana autem inaniloquia devita, magis enim proficient ad impietatem,</span>
    <span class="versiculo"><sup>17</sup> et sermo eorum ut cancer serpit; ex quibus est Hymenaeus et Philetus,</span>
    <span class="versiculo"><sup>18</sup> qui circa veritatem aberraverunt dicentes resurrectionem iam factam, et subvertunt quorundam fidem.</span>
    <span class="versiculo"><sup>19</sup> Sed firmum fundamentum Dei stat habens signaculum hoc: Cognovit Dominus, qui sunt eius, et: Discedat ab iniquitate omnis, qui nominat nomen Domini.</span>
    <span class="versiculo"><sup>20</sup> In magna autem domo non solum sunt vasa aurea et argentea sed et lignea et fictilia, et quaedam quidem in honorem, quaedam autem in ignominiam;</span>
    <span class="versiculo"><sup>21</sup> si quis ergo emundaverit se ab istis, erit vas in honorem, sanctificatum, utile Domino, ad omne opus bonum paratum.</span>
    <span class="versiculo"><sup>22</sup> Iuvenilia autem desideria fuge, sectare vero iustitiam, fidem, caritatem, pacem cum his, qui invocant Dominum de corde puro.</span>
    <span class="versiculo"><sup>23</sup> Stultas autem et sine disciplina quaestiones devita, sciens quia generant lites;</span>
    <span class="versiculo"><sup>24</sup> servum autem Domini non oportet litigare, sed mansuetum esse ad omnes, aptum ad docendum, patientem,</span>
    <span class="versiculo"><sup>25</sup> cum mansuetudine corripientem eos, qui resistunt, si quando det illis Deus paenitentiam ad cognoscendam veritatem,</span>
    <span class="versiculo"><sup>26</sup> et resipiscant a Diaboli laqueo, a quo capti tenentur ad ipsius voluntatem.</span>
</div>
