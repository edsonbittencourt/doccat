<div>
    <span class="capitulo">3</span>
    <span class="versiculo"><sup>1</sup> Hoc autem scito, quod in no vissimis diebus instabunt tem pora periculosa.</span>
    <span class="versiculo"><sup>2</sup> Erunt enim homines seipsos amantes, cupidi, elati, superbi, blasphemi, parentibus inoboedientes, ingrati, scelesti,</span>
    <span class="versiculo"><sup>3</sup> sine affectione, sine foedere, criminatores, incontinentes, immites, sine benignitate,</span>
    <span class="versiculo"><sup>4</sup> proditores, protervi, tumidi, voluptatum amatores magis quam Dei,</span>
    <span class="versiculo"><sup>5</sup> habentes speciem quidem pietatis, virtutem autem eius abnegantes; et hos devita.</span>
    <span class="versiculo"><sup>6</sup> Ex his enim sunt, qui penetrant domos et captivas ducunt mulierculas oneratas peccatis, quae ducuntur variis concupiscentiis,</span>
    <span class="versiculo"><sup>7</sup> semper discentes et numquam ad scientiam veritatis pervenire valentes.</span>
    <span class="versiculo"><sup>8</sup> Quemadmodum autem Iannes et Iambres restiterunt Moysi, ita et hi resistunt veritati, homines corrupti mente, reprobi circa fidem;</span>
    <span class="versiculo"><sup>9</sup> sed ultra non proficient, insipientia enim eorum manifesta erit omnibus, sicut et illorum fuit.</span>
    <span class="versiculo"><sup>10</sup> Tu autem assecutus es meam doctrinam, institutionem, propositum, fidem, longanimitatem, dilectionem, patientiam,</span>
    <span class="versiculo"><sup>11</sup> persecutiones, passiones, qualia mihi facta sunt Antiochiae, Iconii, Lystris, quales persecutiones sustinui; et ex omnibus me eripuit Dominus.</span>
    <span class="versiculo"><sup>12</sup> Et omnes, qui volunt pie vivere in Christo Iesu, persecutionem patientur;</span>
    <span class="versiculo"><sup>13</sup> mali autem homines et seductores proficient in peius, in errorem mittentes et errantes.</span>
    <span class="versiculo"><sup>14</sup> Tu vero permane in his, quae didicisti et credita sunt tibi, sciens a quibus didiceris,</span>
    <span class="versiculo"><sup>15</sup> et quia ab infantia Sacras Litteras nosti, quae te possunt instruere ad salutem per fidem, quae est in Christo Iesu.</span>
    <span class="versiculo"><sup>16</sup> Omnis Scriptura divinitus inspirata est et utilis ad docendum, ad arguendum, ad corrigendum, ad erudiendum in iustitia,</span>
    <span class="versiculo"><sup>17</sup> ut perfectus sit homo Dei, ad omne opus bonum instructus.</span>
</div>
