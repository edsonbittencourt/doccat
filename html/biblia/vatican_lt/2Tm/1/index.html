<div>
    <span class="capitulo">1</span>
    <span class="versiculo"><sup>1</sup> Paulus, apostolus Christi Iesu per voluntatem Dei secundum promissionem vitae, quae est in Christo Iesu,</span>
    <span class="versiculo"><sup>2</sup> Timotheo carissimo filio: gratia, misericordia, pax a Deo Patre et Christo Iesu Domino nostro.</span>
    <span class="versiculo"><sup>3</sup> Gratias ago Deo, cui servio a progenitoribus in conscientia pura, quod sine intermissione habeo tui memoriam in orationibus meis nocte ac die</span>
    <span class="versiculo"><sup>4</sup> desiderans te videre, memor lacrimarum tuarum, ut gaudio implear,</span>
    <span class="versiculo"><sup>5</sup> recordationem accipiens eius fidei, quae est in te non ficta, quae et habitavit primum in avia tua Loide et matre tua Eunice, certus sum autem quod et in te.</span>
    <span class="versiculo"><sup>6</sup> Propter quam causam admoneo te, ut resuscites donationem Dei, quae est in te per impositionem manuum mearum;</span>
    <span class="versiculo"><sup>7</sup> non enim dedit nobis Deus Spiritum timoris sed virtutis et dilectionis et sobrietatis.</span>
    <span class="versiculo"><sup>8</sup> Noli itaque erubescere testimonium Domini nostri neque me vinctum eius, sed collabora evangelio secundum virtutem Dei,</span>
    <span class="versiculo"><sup>9</sup> qui nos salvos fecit et vocavit vocatione sancta, non secundum opera nostra sed secundum propositum suum et gratiam, quae data est nobis in Christo Iesu ante tempora saecularia;</span>
    <span class="versiculo"><sup>10</sup> manifestata autem nunc per illustrationem salvatoris nostri Iesu Christi, qui destruxit quidem mortem, illuminavit autem vitam et incorruptionem per evangelium,</span>
    <span class="versiculo"><sup>11</sup> in quo positus sum ego praedicator et apostolus et doctor.</span>
    <span class="versiculo"><sup>12</sup> Ob quam causam etiam haec patior, sed non confundor; scio enim, cui credidi, et certus sum quia potens est depositum meum servare in illum diem.</span>
    <span class="versiculo"><sup>13</sup> Formam habe sanorum verborum, quae a me audisti, in fide et dilectione, quae sunt in Christo Iesu;</span>
    <span class="versiculo"><sup>14</sup> bonum depositum custodi per Spiritum Sanctum, qui habitat in nobis.</span>
    <span class="versiculo"><sup>15</sup> Scis hoc, quod aversi sunt a me omnes, qui in Asia sunt, ex quibus est Phygelus et Hermogenes.</span>
    <span class="versiculo"><sup>16</sup> Det misericordiam Dominus Onesiphori domui, quia saepe me refrigeravit et catenam meam non erubuit;</span>
    <span class="versiculo"><sup>17</sup> sed cum Romam venisset, sollicite me quaesivit et invenit</span>
    <span class="versiculo"><sup>18</sup> &#x2014; det illi Dominus invenire misericordiam a Domino in illa die &#x2014; et quanta Ephesi ministravit, melius tu nosti.</span>
</div>
