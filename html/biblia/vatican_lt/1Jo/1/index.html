<div>
	<span class="capitulo">1</span>
	<span class="versiculo"><sup>1</sup> Quod fuit ab initio, quod audivimus, quod vidimus oculis nostris, quod perspeximus, et manus nostrae contrectaverunt de verbo vitae</span>
	<span class="versiculo"><sup>2</sup> &#x2014; et vita apparuit, et vidimus et testamur et annuntiamus vobis vitam aeternam, quae erat coram Patre et apparuit nobis &#x2014;</span>
	<span class="versiculo"><sup>3</sup> quod vidimus et audivimus, annuntiamus et vobis, ut et vos communionem habeatis nobiscum. Communio autem nostra est cum Patre et cum Filio eius Iesu Christo.</span>
	<span class="versiculo"><sup>4</sup> Et haec scribimus nos, ut gaudium nostrum sit plenum.</span>
	<span class="versiculo"><sup>5</sup> Et haec est annuntiatio, quam audivimus ab eo et annuntiamus vobis, quoniam Deus lux est, et tenebrae in eo non sunt ullae.</span>
	<span class="versiculo"><sup>6</sup> Si dixerimus quoniam communionem habemus cum eo, et in tenebris ambulamus, mentimur et non facimus veritatem;</span>
	<span class="versiculo"><sup>7</sup> si autem in luce ambulemus, sicut ipse est in luce, communionem habemus ad invicem, et sanguis Iesu Filii eius mundat nos ab omni peccato.</span>
	<span class="versiculo"><sup>8</sup> Si dixerimus quoniam peccatum non habemus, nosmetipsos seducimus, et veritas in nobis non est.</span>
	<span class="versiculo"><sup>9</sup> Si confiteamur peccata nostra, fidelis est et iustus, ut remittat nobis peccata et emundet nos ab omni iniustitia.</span>
	<span class="versiculo"><sup>10</sup> Si dixerimus quoniam non peccavimus, mendacem facimus eum, et verbum eius non est in nobis.</span>
</div>
