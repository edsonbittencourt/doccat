<div>
	<span class="capitulo">3</span>
	<span class="versiculo"><sup>1</sup> Videte qualem caritatem dedit nobis Pater, ut filii Dei nomine mur, et sumus! Propter hoc mundus non cognoscit nos, quia non cognovit eum.</span>
	<span class="versiculo"><sup>2</sup> Carissimi, nunc filii Dei sumus, et nondum manifestatum est quid erimus; scimus quoniam, cum ipse apparuerit, similes ei erimus, quoniam videbimus eum, sicuti est.</span>
	<span class="versiculo"><sup>3</sup> Et omnis, qui habet spem hanc in eo, purificat se, sicut ille purus est.</span>
	<span class="versiculo"><sup>4</sup> Omnis, qui facit peccatum, et iniquitatem facit, quia peccatum est iniquitas.</span>
	<span class="versiculo"><sup>5</sup> Et scitis quoniam ille apparuit, ut peccata tolleret, et peccatum in eo non est.</span>
	<span class="versiculo"><sup>6</sup> Omnis, qui in eo manet, non peccat; omnis, qui peccat, non vidit eum nec novit eum.</span>
	<span class="versiculo"><sup>7</sup> Filioli, nemo vos seducat. Qui facit iustitiam, iustus est, sicut ille iustus est;</span>
	<span class="versiculo"><sup>8</sup> qui facit peccatum, ex Diabolo est, quoniam a principio Diabolus peccat. Propter hoc apparuit Filius Dei, ut dissolvat opera Diaboli.</span>
	<span class="versiculo"><sup>9</sup> Omnis, qui natus est ex Deo, peccatum non facit, quoniam semen ipsius in eo manet; et non potest peccare, quoniam ex Deo natus est.</span>
	<span class="versiculo"><sup>10</sup> In hoc manifesti sunt filii Dei et filii Diaboli: omnis, qui non facit iustitiam, non est ex Deo, et qui non diligit fratrem suum.</span>
	<span class="versiculo"><sup>11</sup> Quoniam haec est annuntiatio, quam audistis ab initio, ut diligamus alterutrum.</span>
	<span class="versiculo"><sup>12</sup> Non sicut Cain: ex Maligno erat et occidit fratrem suum. Et propter quid occidit eum? Quoniam opera eius maligna erant, fratris autem eius iusta.</span>
	<span class="versiculo"><sup>13</sup> Nolite mirari, fratres, si odit vos mundus.</span>
	<span class="versiculo"><sup>14</sup> Nos scimus quoniam transivimus de morte in vitam, quoniam diligimus fratres; qui non diligit, manet in morte.</span>
	<span class="versiculo"><sup>15</sup> Omnis, qui odit fratrem suum, homicida est, et scitis quoniam omnis homicida non habet vitam aeternam in semetipso manentem.</span>
	<span class="versiculo"><sup>16</sup> In hoc novimus caritatem, quoniam ille pro nobis animam suam posuit; et nos debemus pro fratribus animas ponere.</span>
	<span class="versiculo"><sup>17</sup> Qui habuerit substantiam mundi et viderit fratrem suum necesse habere et clauserit viscera sua ab eo, quomodo caritas Dei manet in eo?</span>
	<span class="versiculo"><sup>18</sup> Filioli, non diligamus verbo nec lingua sed in opere et veritate.</span>
	<span class="versiculo"><sup>19</sup> In hoc cognoscemus quoniam ex veritate sumus, et in conspectu eius placabimus corda nostra,</span>
	<span class="versiculo"><sup>20</sup> quoniam si reprehenderit nos cor, maior est Deus corde nostro et cognoscit omnia.</span>
	<span class="versiculo"><sup>21</sup> Carissimi, si cor nostrum non reprehenderit nos, fiduciam habemus ad Deum</span>
	<span class="versiculo"><sup>22</sup> et, quodcumque petierimus, accipimus ab eo, quoniam mandata eius custodimus et ea, quae sunt placita coram eo, facimus.</span>
	<span class="versiculo"><sup>23</sup> Et hoc est mandatum eius, ut credamus nomini Filii eius Iesu Christi et diligamus alterutrum, sicut dedit mandatum nobis.</span>
	<span class="versiculo"><sup>24</sup> Et, qui servat mandata eius, in ipso manet, et ipse in eo; et in hoc cognoscimus quoniam manet in nobis, ex Spiritu, quem nobis dedit.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-ioannis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
