<div>
	<span class="capitulo">5</span>
	<span class="versiculo"><sup>1</sup> Omnis, qui credit quoniam Iesus est Christus, ex Deo natus est; et omnis, qui diligit Deum, qui genuit, diligit et eum, qui natus est ex eo.</span>
	<span class="versiculo"><sup>2</sup> In hoc cognoscimus quoniam diligimus natos Dei, cum Deum diligamus et mandata eius faciamus.</span>
	<span class="versiculo"><sup>3</sup> Haec est enim caritas Dei, ut mandata eius servemus; et mandata eius gravia non sunt,</span>
	<span class="versiculo"><sup>4</sup> quoniam omne, quod natum est ex Deo, vincit mundum; et haec est victoria, quae vicit mundum: fides nostra.</span>
	<span class="versiculo"><sup>5</sup> Quis est qui vincit mundum, nisi qui credit quoniam Iesus est Filius Dei?</span>
	<span class="versiculo"><sup>6</sup> Hic est, qui venit per aquam et sanguinem, Iesus Christus; non in aqua solum sed in aqua et in sanguine. Et Spiritus est, qui testificatur, quoniam Spiritus est veritas.</span>
	<span class="versiculo"><sup>7</sup> Quia tres sunt, qui testificantur:</span>
	<span class="versiculo"><sup>8</sup> Spiritus et aqua et sanguis; et hi tres in unum sunt.</span>
	<span class="versiculo"><sup>9</sup> Si testimonium hominum accipimus, testimonium Dei maius est, quoniam hoc est testimonium Dei, quia testificatus est de Filio suo.</span>
	<span class="versiculo"><sup>10</sup> Qui credit in Filium Dei, habet testimonium in se. Qui non credit Deo, mendacem facit eum, quoniam non credidit in testimonium, quod testificatus est Deus de Filio suo.</span>
	<span class="versiculo"><sup>11</sup> Et hoc est testimonium, quoniam vitam aeternam dedit nobis Deus, et haec vita in Filio eius est.</span>
	<span class="versiculo"><sup>12</sup> Qui habet Filium, habet vitam; qui non habet Filium Dei, vitam non habet.</span>
	<span class="versiculo"><sup>13</sup> Haec scripsi vobis, ut sciatis quoniam vitam habetis aeternam, qui creditis in nomen Filii Dei.</span>
	<span class="versiculo"><sup>14</sup> Et haec est fiducia, quam habemus ad eum, quia si quid petierimus secundum voluntatem eius, audit nos.</span>
	<span class="versiculo"><sup>15</sup> Et si scimus quoniam audit nos, quidquid petierimus, scimus quoniam habemus petitiones, quas postulavimus ab eo.</span>
	<span class="versiculo"><sup>16</sup> Si quis videt fratrem suum peccare peccatum non ad mortem, petet, et dabit ei Deus vitam, peccantibus non ad mortem. Est peccatum ad mortem; non pro illo dico, ut roget.</span>
	<span class="versiculo"><sup>17</sup> Omnis iniustitia peccatum est, et est peccatum non ad mortem.</span>
	<span class="versiculo"><sup>18</sup> Scimus quoniam omnis, qui natus est ex Deo, non peccat, sed ille, qui genitus est ex Deo, conservat eum, et Malignus non tangit eum.</span>
	<span class="versiculo"><sup>19</sup> Scimus quoniam ex Deo sumus, et mundus totus in Maligno positus est.</span>
	<span class="versiculo"><sup>20</sup> Et scimus quoniam Filius Dei venit et dedit nobis sensum, ut cognoscamus eum, qui verus est; et sumus in eo, qui verus est, in Filio eius Iesu Christo. Hic est qui verus est, Deus et vita aeterna.</span>
	<span class="versiculo"><sup>21</sup> Filioli, custodite vos a simulacris!</span>
</div>
