<div>
    <span class="capitulo">4</span>
    <span class="versiculo"><sup>1</sup> Carissimi, nolite omni spiritui credere, sed probate spiritus si ex Deo sint, quoniam multi pseudoprophetae prodierunt in mundum.</span>
    <span class="versiculo"><sup>2</sup> In hoc cognoscitis Spiritum Dei: omnis spiritus, qui confitetur Iesum Christum in carne venisse, ex Deo est.</span>
    <span class="versiculo"><sup>3</sup> Et omnis spiritus, qui non confitetur Iesum, ex Deo non est; et hoc est antichristi, quod audistis quoniam venit, et nunc iam in mundo est.</span>
    <span class="versiculo"><sup>4</sup> Vos ex Deo estis, filioli, et vicistis eos, quoniam maior est, qui in vobis est, quam qui in mundo.</span>
    <span class="versiculo"><sup>5</sup> Ipsi ex mundo sunt; ideo ex mundo loquuntur, et mundus eos audit.</span>
    <span class="versiculo"><sup>6</sup> Nos ex Deo sumus. Qui cognoscit Deum, audit nos; qui non est ex Deo, non audit nos. Ex hoc cognoscimus Spiritum veritatis et spiritum erroris.</span>
    <span class="versiculo"><sup>7</sup> Carissimi, diligamus invicem, quoniam caritas ex Deo est; et omnis, qui diligit, ex Deo natus est et cognoscit Deum.</span>
    <span class="versiculo"><sup>8</sup> Qui non diligit, non cognovit Deum, quoniam Deus caritas est.</span>
    <span class="versiculo"><sup>9</sup> In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.</span>
    <span class="versiculo"><sup>10</sup> In hoc est caritas, non quasi nos dilexerimus Deum, sed quoniam ipse dilexit nos et misit Filium suum propitiationem pro peccatis nostris.</span>
    <span class="versiculo"><sup>11</sup> Carissimi, si sic Deus dilexit nos, et nos debemus alterutrum diligere.</span>
    <span class="versiculo"><sup>12</sup> Deum nemo vidit umquam; si diligamus invicem, Deus in nobis manet, et caritas eius in nobis consummata est.</span>
    <span class="versiculo"><sup>13</sup> In hoc cognoscimus quoniam in ipso manemus, et ipse in nobis, quoniam de Spiritu suo dedit nobis.</span>
    <span class="versiculo"><sup>14</sup> Et nos vidimus et testificamur quoniam Pater misit Filium salvatorem mundi.</span>
    <span class="versiculo"><sup>15</sup> Quisque confessus fuerit: &#x201c; Iesus est Filius Dei &#x201d;, Deus in ipso manet, et ipse in Deo.</span>
    <span class="versiculo"><sup>16</sup> Et nos, qui credidimus, novimus caritatem, quam habet Deus in nobis. Deus caritas est; et, qui manet in caritate, in Deo manet, et Deus in eo manet.</span>
    <span class="versiculo"><sup>17</sup> In hoc consummata est caritas nobiscum, ut fiduciam habeamus in die iudicii; quia sicut ille est, et nos sumus in hoc mundo.</span>
    <span class="versiculo"><sup>18</sup> Timor non est in caritate, sed perfecta caritas foras mittit timorem, quoniam timor poenam habet; qui autem timet, non est consummatus in caritate.</span>
    <span class="versiculo"><sup>19</sup> Nos diligimus, quoniam ipse prior dilexit nos.</span>
    <span class="versiculo"><sup>20</sup> Si quis dixerit: &#x201c; Diligo Deum &#x201d;, et fratrem suum oderit, mendax est; qui enim non diligit fratrem suum, quem videt, Deum, quem non videt, non potest diligere.</span>
    <span class="versiculo"><sup>21</sup> Et hoc mandatum habemus ab eo, ut, qui diligit Deum, diligat et fratrem suum.</span>
</div>
