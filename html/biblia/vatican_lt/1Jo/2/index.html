<div>
	<span class="capitulo">2</span>
	<span class="versiculo"><sup>1</sup> Filioli mei, haec scribo vobis, ut non peccetis. Sed si quis pecca verit, advocatum habemus ad Patrem, Iesum Christum iustum;</span>
	<span class="versiculo"><sup>2</sup> et ipse est propitiatio pro peccatis nostris, non pro nostris autem tantum sed etiam pro totius mundi.</span>
	<span class="versiculo"><sup>3</sup> Et in hoc cognoscimus quoniam novimus eum: si mandata eius servemus.</span>
	<span class="versiculo"><sup>4</sup> Qui dicit: &#x201c; Novi eum &#x201d;, et mandata eius non servat, mendax est, et in isto veritas non est;</span>
	<span class="versiculo"><sup>5</sup> qui autem servat verbum eius, vere in hoc caritas Dei consummata est. In hoc cognoscimus quoniam in ipso sumus.</span>
	<span class="versiculo"><sup>6</sup> Qui dicit se in ipso manere, debet, sicut ille ambulavit, et ipse ambulare.</span>
	<span class="versiculo"><sup>7</sup> Carissimi, non mandatum novum scribo vobis sed mandatum vetus, quod habuistis ab initio: mandatum vetus est verbum, quod audistis.</span>
	<span class="versiculo"><sup>8</sup> Verumtamen mandatum novum scribo vobis, quod est verum in ipso et in vobis, quoniam tenebrae transeunt, et lumen verum iam lucet.</span>
	<span class="versiculo"><sup>9</sup> Qui dicit se in luce esse, et fratrem suum odit, in tenebris est usque adhuc.</span>
	<span class="versiculo"><sup>10</sup> Qui diligit fratrem suum, in lumine manet, et scandalum ei non est;</span>
	<span class="versiculo"><sup>11</sup> qui autem odit fratrem suum, in tenebris est et in tenebris ambulat et nescit quo vadat, quoniam tenebrae obcaecaverunt oculos eius.</span>
	<span class="versiculo"><sup>12</sup> Scribo vobis, filioli: Remissa sunt vobis peccata propter nomen eius.</span>
	<span class="versiculo"><sup>13</sup> Scribo vobis, patres: Nostis eum, qui ab initio est. Scribo vobis, adulescentes: Vicistis Malignum.</span>
	<span class="versiculo"><sup>14</sup> Scripsi vobis, parvuli: Nostis Patrem. Scripsi vobis, patres: Nostis eum, qui ab initio est. Scripsi vobis, adulescentes: Fortes estis, et verbum Dei in vobis manet, et vicistis Malignum.</span>
	<span class="versiculo"><sup>15</sup> Nolite diligere mundum neque ea, quae in mundo sunt. Si quis diligit mundum, non est caritas Patris in eo;</span>
	<span class="versiculo"><sup>16</sup> quoniam omne, quod est in mundo, concupiscentia carnis et concupiscentia oculorum et iactantia divitiarum, non est ex Patre, sed ex mundo est.</span>
	<span class="versiculo"><sup>17</sup> Et mundus transit, et concupiscentia eius; qui autem facit voluntatem Dei, manet in aeternum.</span>
	<span class="versiculo"><sup>18</sup> Filioli, novissima hora est; et sicut audistis quia antichristus venit, ita nunc antichristi multi adsunt, unde cognoscimus quoniam novissima hora est.</span>
	<span class="versiculo"><sup>19</sup> Ex nobis prodierunt, sed non erant ex nobis, nam si fuissent ex nobis, permansissent nobiscum; sed ut manifestaretur quoniam illi omnes non sunt ex nobis.</span>
	<span class="versiculo"><sup>20</sup> Sed vos unctionem habetis a Sancto et scitis omnes.</span>
	<span class="versiculo"><sup>21</sup> Non scripsi vobis quasi nescientibus veritatem sed quasi scientibus eam, et quoniam omne mendacium ex veritate non est.</span>
	<span class="versiculo"><sup>22</sup> Quis est mendax, nisi is qui negat quoniam Iesus est Christus? Hic est antichristus, qui negat Patrem et Filium.</span>
	<span class="versiculo"><sup>23</sup> Omnis, qui negat Filium, nec Patrem habet; qui confitetur Filium, et Patrem habet.</span>
	<span class="versiculo"><sup>24</sup> Vos, quod audistis ab initio, in vobis permaneat; si in vobis permanserit, quod ab initio audistis, et vos in Filio et in Patre manebitis.</span>
	<span class="versiculo"><sup>25</sup> Et haec est repromissio, quam ipse pollicitus est nobis: vitam aeternam.</span>
	<span class="versiculo"><sup>26</sup> Haec scripsi vobis de eis, qui seducunt vos.</span>
	<span class="versiculo"><sup>27</sup> Et vos, unctionem, quam accepistis ab eo, manet in vobis, et non necesse habetis, ut aliquis doceat vos; sed sicut unctio ipsius docet vos de omnibus, et verum est, et non est mendacium, et, sicut docuit vos, manetis in eo.</span>
	<span class="versiculo"><sup>28</sup> Et nunc, filioli, manete in eo, ut, cum apparuerit, habeamus fiduciam et non confundamur ab eo in adventu eius.</span>
	<span class="versiculo"><sup>29</sup> Si scitis quoniam iustus est, scitote quoniam et omnis, qui facit iustitiam, ex ipso natus est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-ioannis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
