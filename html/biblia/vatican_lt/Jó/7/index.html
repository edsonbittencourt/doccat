<div>
	<span class="capitulo">7</span>
	<span class="versiculo"><sup>1</sup> Nonne militia est vita hominis super terram,
et sicut dies mercennarii dies eius?</span>
	<span class="versiculo"><sup>2</sup> Sicut servus desiderat umbram,
et sicut mercennarius praestolatur mercedem suam,</span>
	<span class="versiculo"><sup>3</sup> sic et ego habui menses vacuos
et noctes laboriosas enumeravi mihi.</span>
	<span class="versiculo"><sup>4</sup> Si dormiero, dicam: Quando consurgam?
Et rursum exspectabo vesperam
et replebor doloribus usque crepusculum.</span>
	<span class="versiculo"><sup>5</sup> Induta est caro mea putredine et sordibus pulveris;
cutis mea scinditur et diffluit.</span>
	<span class="versiculo"><sup>6</sup> Dies mei velocius transierunt quam navicula texentis
et consumpti sunt deficiente filo.</span>
	<span class="versiculo"><sup>7</sup> Memento quia ventus est vita mea,
et non revertetur oculus meus, ut videat bona.</span>
	<span class="versiculo"><sup>8</sup> Nec aspiciet me visus hominis;
oculi tui in me, et non subsistam.</span>
	<span class="versiculo"><sup>9</sup> Sicut consumitur nubes et pertransit,
sic, qui descenderit ad inferos, non ascendet</span>
	<span class="versiculo"><sup>10</sup> nec revertetur ultra in domum suam,
neque cognoscet eum amplius locus eius.</span>
	<span class="versiculo"><sup>11</sup> Quapropter et ego non parcam ori meo;
loquar in tribulatione spiritus mei, confabulabor cum amaritudine animae meae.</span>
	<span class="versiculo"><sup>12</sup> Numquid mare ego sum aut cetus,
quia posuisti super me custodiam?</span>
	<span class="versiculo"><sup>13</sup> Si dixero: Consolabitur me lectulus meus,
et assumet stratum meum querelam meam,</span>
	<span class="versiculo"><sup>14</sup> terrebis me per somnia
et per visiones horrore concuties.</span>
	<span class="versiculo"><sup>15</sup> Quam ob rem eligit suspendium anima mea,
et mortem ossa mea.</span>
	<span class="versiculo"><sup>16</sup> Desperavi; nequaquam ultra iam vivam.
Parce mihi, nihil enim sunt dies mei.</span>
	<span class="versiculo"><sup>17</sup> Quid est homo, quia magnificas eum?
Aut quid apponis erga eum cor tuum?</span>
	<span class="versiculo"><sup>18</sup> Visitas eum diluculo
et singulis momentis probas illum.</span>
	<span class="versiculo"><sup>19</sup> Usquequo non avertes oculos a me?
Nec dimittis me, ut glutiam salivam meam?</span>
	<span class="versiculo"><sup>20</sup> Peccavi; quid faciam tibi,
o custos hominum?
Quare posuisti me contrarium tibi, et factus sum mihimetipsi gravis?</span>
	<span class="versiculo"><sup>21</sup> Cur non tollis peccatum meum
et quare non aufers iniquitatem meam?
Ecce, nunc in pulvere dormiam;
et, si mane me quaesieris, non subsistam! &#x201d;.</span>
</div>
