<div>
    <span class="capitulo">24</span>
    <span class="versiculo"><sup>1</sup> Cur ab Omnipotente non sunt abscondita tempora,
qui autem noverunt eum, ignorant dies illius?</span>
    <span class="versiculo"><sup>2</sup> Alii terminos transtulerunt,
diripuerunt greges et paverunt eos.</span>
    <span class="versiculo"><sup>3</sup> Asinum pupillorum abegerunt
et abstulerunt pro pignore bovem viduae.</span>
    <span class="versiculo"><sup>4</sup> Subverterunt pauperum viam,
et simul se occultare coacti sunt mansueti terrae.</span>
    <span class="versiculo"><sup>5</sup> Alii, quasi onagri in deserto,
egrediuntur ad opus suum:
vigilantes ad praedam
in terra arida ad panem liberis.</span>
    <span class="versiculo"><sup>6</sup> Agrum non suum demetunt
et vineam peccatoris vindemiant.</span>
    <span class="versiculo"><sup>7</sup> Nudi pernoctant sine indumento,
nec est eis operimentum in frigore.</span>
    <span class="versiculo"><sup>8</sup> Imbre montium rigantur
et non habentes refugium adhaerent rupibus.</span>
    <span class="versiculo"><sup>9</sup> Abripuerunt pupillum ab ubere
et pauperem pignori sumpserunt;</span>
    <span class="versiculo"><sup>10</sup> nudi et incedentes absque vestitu
et esurientes portant spicas.</span>
    <span class="versiculo"><sup>11</sup> Inter muros oleum expresserunt
et calcatis torcularibus sitiunt.</span>
    <span class="versiculo"><sup>12</sup> De civitatibus morientes ingemuerunt,
et anima vulneratorum clamavit,
et Deus non ponit aurem ad precem.</span>
    <span class="versiculo"><sup>13</sup> Ipsi fuerunt rebelles lumini,
nescierunt vias eius
nec morati sunt in semitis eius.</span>
    <span class="versiculo"><sup>14</sup> Mane primo consurgit homicida,
interficit egenum et pauperem;
per noctem vero erit quasi fur.</span>
    <span class="versiculo"><sup>15</sup> Oculus adulteri observat caliginem
dicens: &#x201c;Non me videbit oculus&#x201d;;
et operiet vultum suum.</span>
    <span class="versiculo"><sup>16</sup> Perfodit in tenebris domos, interdiu sese abdiderunt
et ignoraverunt lucem.</span>
    <span class="versiculo"><sup>17</sup> Si subito apparuerit aurora, arbitrantur umbram mortis,
nam sunt assueti terroribus umbrae mortis.</span>
    <span class="versiculo"><sup>18</sup> &#x201c;Levis est super faciem aquae;
maledicta est pars eius in terra,
nec est qui se dirigat ad vineas eius.</span>
    <span class="versiculo"><sup>19</sup> Siccitas et calor abstulerunt aquas nivium,
et inferi eos, qui peccaverunt.</span>
    <span class="versiculo"><sup>20</sup> Sinus matris obliviscatur eius,
dulcedo illius vermes fiant;
non sit in recordatione,
sed conteratur quasi lignum iniquitas.</span>
    <span class="versiculo"><sup>21</sup> Male egit cum sterili, quae non parit,
et viduae bene non fecit.</span>
    <span class="versiculo"><sup>22</sup> Detraxit fortes in fortitudine sua
et, cum steterit, ille non credet vitae suae.</span>
    <span class="versiculo"><sup>23</sup> Dedit ei locum securitatis, quo sustentetur;
oculi autem eius sunt in viis illius.</span>
    <span class="versiculo"><sup>24</sup> Elevati sunt ad modicum et non subsistent,
et humiliabuntur sicut omnia et auferentur
et sicut summitates spicarum conterentur&#x201d;.</span>
    <span class="versiculo"><sup>25</sup> Quod si non est ita, quis me potest arguere esse mentitum
et ponere in nihilum verba mea? &#x201d;.</span>
</div>
