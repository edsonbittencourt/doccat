<div>
	<span class="capitulo">34</span>
	<span class="versiculo"><sup>1</sup> Pronuntians itaque Eliu etiam haec locutus est:</span>
	<span class="versiculo"><sup>2</sup> &#x201c; Audite, sapientes, verba mea;
et eruditi, auscultate me.</span>
	<span class="versiculo"><sup>3</sup> Auris enim verba probat,
et guttur escas gustu diiudicat.</span>
	<span class="versiculo"><sup>4</sup> Iudicium eligamus nobis
et inter nos videamus quid sit melius.</span>
	<span class="versiculo"><sup>5</sup> Quia dixit Iob: &#x201c;Iustus sum,
et Deus avertit iudicium meum;</span>
	<span class="versiculo"><sup>6</sup> in iudicando enim me mendacium est,
violenta sagitta mea absque ullo peccato&#x201d;.</span>
	<span class="versiculo"><sup>7</sup> Quis est vir, ut est Iob,
qui bibit subsannationem quasi aquam,</span>
	<span class="versiculo"><sup>8</sup> qui graditur una cum operantibus iniquitatem
et ambulat cum viris impiis?</span>
	<span class="versiculo"><sup>9</sup> Dixit enim: &#x201c;Non prodest viro,
etiamsi cum Deo familiariter agit&#x201d;.</span>
	<span class="versiculo"><sup>10</sup> Ideo, viri cordati, audite me:
Absit a Deo impietas, et ab Omnipotente iniquitas.</span>
	<span class="versiculo"><sup>11</sup> Opus enim hominis reddet ei
et iuxta vias singulorum restituet eis.</span>
	<span class="versiculo"><sup>12</sup> Vere enim Deus non operatur malum,
nec Omnipotens subvertet iudicium.</span>
	<span class="versiculo"><sup>13</sup> Quis commisit ei terram suam,
aut quis posuit totum orbem?</span>
	<span class="versiculo"><sup>14</sup> Si direxerit ad se cor suum,
spiritum illius et halitum ad se trahat,</span>
	<span class="versiculo"><sup>15</sup> deficiet omnis caro simul,
et homo in cinerem revertetur.</span>
	<span class="versiculo"><sup>16</sup> Si habes ergo intellectum, audi hoc
et ausculta vocem eloquii mei:</span>
	<span class="versiculo"><sup>17</sup> Numquid, qui non amat iudicium, reget imperio?
Num iustum magnum condemnabis,</span>
	<span class="versiculo"><sup>18</sup> qui dicet regi: &#x201c;Nequam!&#x201d;,
qui vocabit duces: &#x201c;Impios!&#x201d;,</span>
	<span class="versiculo"><sup>19</sup> qui non accipit personas principum
nec cognovit opulentum,
cum disceptaret contra pauperem?
Opus enim manuum eius sunt universi.</span>
	<span class="versiculo"><sup>20</sup> Subito morientur; et in media nocte
turbabuntur populi et pertransibunt,
et auferent violentum absque conatu.</span>
	<span class="versiculo"><sup>21</sup> Oculi enim eius super vias hominum,
et omnes gressus eorum considerat.</span>
	<span class="versiculo"><sup>22</sup> Non sunt tenebrae, et non est umbra mortis,
ut abscondantur ibi, qui operantur iniquitatem.</span>
	<span class="versiculo"><sup>23</sup> Nec enim ultra homini ponit conveniendi locum,
ut veniat ad Deum in iudicium.</span>
	<span class="versiculo"><sup>24</sup> Conteret potentes sine inquisitione
et stare faciet alios pro eis.</span>
	<span class="versiculo"><sup>25</sup> Novit enim opera eorum
et idcirco inducet noctem, et conterentur.</span>
	<span class="versiculo"><sup>26</sup> Quasi impios percussit eos
in loco videntium,</span>
	<span class="versiculo"><sup>27</sup> qui quasi de industria recesserunt ab eo
et omnes vias eius intellegere noluerunt,</span>
	<span class="versiculo"><sup>28</sup> cum induceret ad se clamorem egeni et audiret vocem pauperum.</span>
	<span class="versiculo"><sup>29</sup> Ipse enim si quieverit, quis est qui condemnet?
Et si absconderit vultum, quis est qui contempletur eum,
super gentem et super homines simul?</span>
	<span class="versiculo"><sup>30</sup> Ne regnet homo impius,
ne sint laquei populo.</span>
	<span class="versiculo"><sup>31</sup> Si enim dixit quispiam Deo:
&#x201c;Ferre debui! Iam non perverse agam.</span>
	<span class="versiculo"><sup>32</sup> Dum videam, tu doce me;
si iniquitatem operatus sum, ultra non addam&#x201d;.</span>
	<span class="versiculo"><sup>33</sup> Numquid pro te Deus satisfaciet,
quia respuisti?
Tu enim eliges, et non ego;
et si quid nosti melius, loquere.</span>
	<span class="versiculo"><sup>34</sup> Viri intellegentes loquentur mihi,
et vir sapiens, qui audiet me:</span>
	<span class="versiculo"><sup>35</sup> &#x201c;Iob autem non in sapientia locutus est,
et verba illius non sonant disciplinam&#x201d;.</span>
	<span class="versiculo"><sup>36</sup> Utique, probetur Iob usque ad finem
de responsionibus hominum iniquitatis.</span>
	<span class="versiculo"><sup>37</sup> Quia addit super peccata sua delictum,
inter nos plaudit manibus
et multiplicat sermones suos contra Deum &#x201d;.</span>
</div>
