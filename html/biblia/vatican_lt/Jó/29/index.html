<div>
	<span class="capitulo">29</span>
	<span class="versiculo"><sup>1</sup> Addidit quoque Iob assumens parabolam suam et dixit:</span>
	<span class="versiculo"><sup>2</sup> &#x201c; Quis mihi tribuat, ut sim iuxta menses pristinos,
secundum dies, quibus Deus custodiebat me?</span>
	<span class="versiculo"><sup>3</sup> Quando splendebat lucerna eius super caput meum,
et ad lumen eius ambulabam in tenebris.</span>
	<span class="versiculo"><sup>4</sup> Sicut fui in diebus adulescentiae meae,
quando familiaris Deus erat in tabernaculo meo,</span>
	<span class="versiculo"><sup>5</sup> quando erat Omnipotens mecum,
et in circuitu meo pueri mei,</span>
	<span class="versiculo"><sup>6</sup> quando lavabam pedes meos lacte,
et petra fundebat mihi rivos olei.</span>
	<span class="versiculo"><sup>7</sup> Quando procedebam ad portam civitatis
et in platea parabam cathedram mihi,</span>
	<span class="versiculo"><sup>8</sup> videbant me iuvenes et abscondebantur,
et senes assurgentes stabant.</span>
	<span class="versiculo"><sup>9</sup> Principes cessabant loqui
et digitum superponebant ori suo.</span>
	<span class="versiculo"><sup>10</sup> Vocem suam cohibebant duces,
et lingua eorum palato suo adhaerebat.</span>
	<span class="versiculo"><sup>11</sup> Auris audiens beatificabat me,
et oculus videns testimonium reddebat mihi,</span>
	<span class="versiculo"><sup>12</sup> eo quod liberassem pauperem vociferantem
et pupillum, cui non esset adiutor.</span>
	<span class="versiculo"><sup>13</sup> Benedictio perituri super me veniebat,
et cor viduae iubilare feci.</span>
	<span class="versiculo"><sup>14</sup> Iustitia indutus sum et vestivi me,
sicut vestimento et diademate, iudicio meo.</span>
	<span class="versiculo"><sup>15</sup> Oculus fui caeco
et pes claudo;</span>
	<span class="versiculo"><sup>16</sup> pater eram pauperum
et causam viri ignoti diligentissime investigabam.</span>
	<span class="versiculo"><sup>17</sup> Conterebam molas iniqui
et de dentibus illius auferebam praedam.</span>
	<span class="versiculo"><sup>18</sup> Dicebamque: In nidulo meo moriar
et sicut palma multiplicabo dies.</span>
	<span class="versiculo"><sup>19</sup> Radix mea aperta est secus aquas,
et ros morabitur in ramis meis.</span>
	<span class="versiculo"><sup>20</sup> Gloria mea semper innovabitur,
et arcus meus in manu mea instaurabitur.</span>
	<span class="versiculo"><sup>21</sup> Qui me audiebant, blandiebantur
et intenti tacebant ad consilium meum.</span>
	<span class="versiculo"><sup>22</sup> Verbis meis addere nihil audebant,
et super illos stillabat eloquium meum.</span>
	<span class="versiculo"><sup>23</sup> Exspectabant me sicut pluviam
et os suum aperiebant quasi ad imbrem serotinum.</span>
	<span class="versiculo"><sup>24</sup> Si quando ridebam ad eos, non credebant,
et lux vultus mei non cadebat in terram.</span>
	<span class="versiculo"><sup>25</sup> Si voluissem ire ad eos, sedebam primus;
cumque sederem quasi rex, circumstante exercitu,
eram tamen maerentium consolator.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
