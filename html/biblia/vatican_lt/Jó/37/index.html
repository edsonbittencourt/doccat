<div>
	<span class="capitulo">37</span>
	<span class="versiculo"><sup>1</sup> Super hoc expavit cor meum
et emotum est de loco suo.</span>
	<span class="versiculo"><sup>2</sup> Audite fremitum vocis eius
et murmur de ore illius procedens.</span>
	<span class="versiculo"><sup>3</sup> Subter omnes caelos ipsum revolvit,
et lumen illius super terminos terrae.</span>
	<span class="versiculo"><sup>4</sup> Post eum rugiet sonitus,
tonabit voce magnitudinis suae;
et non retardabit, cum audita fuerit vox eius.</span>
	<span class="versiculo"><sup>5</sup> Tonabit Deus in voce sua mirabiliter,
qui facit magna et inscrutabilia.</span>
	<span class="versiculo"><sup>6</sup> Qui praecipit nivi, ut descendat in terram,
et hiemis pluviis et imbri, ut roborentur.</span>
	<span class="versiculo"><sup>7</sup> Qui in manu omnium hominum signat,
ut noverint singuli opera sua.</span>
	<span class="versiculo"><sup>8</sup> Ingredietur bestia latibulum
et in antro suo morabitur.</span>
	<span class="versiculo"><sup>9</sup> Ab interioribus egredietur tempestas,
et ab Arcturo frigus.</span>
	<span class="versiculo"><sup>10</sup> Flante Deo, datur gelu,
et expansio aquarum solidatur.</span>
	<span class="versiculo"><sup>11</sup> Fulgur proicitur a nube,
et nubes spargunt lumen suum;</span>
	<span class="versiculo"><sup>12</sup> quae lustrant per circuitum,
quocumque eas voluntas gubernantis duxerit,
ad omne, quod praeceperit illis super faciem orbis terrarum,</span>
	<span class="versiculo"><sup>13</sup> sive in castigatione terrae suae,
sive in misericordia eas iusserit inveniri.</span>
	<span class="versiculo"><sup>14</sup> Ausculta haec, Iob;
sta et considera mirabilia Dei.</span>
	<span class="versiculo"><sup>15</sup> Numquid scis quando praeceperit Deus,
ut ostenderent lucem nubes eius?</span>
	<span class="versiculo"><sup>16</sup> Numquid nosti semitas nubium magnas
et mirabilia perfecti scientia?</span>
	<span class="versiculo"><sup>17</sup> Nonne vestimenta tua calida sunt,
cum quieverit terra austro?</span>
	<span class="versiculo"><sup>18</sup> Tu forsitan cum eo expandisti caelos,
qui solidissimi, quasi aere, fusi sunt?</span>
	<span class="versiculo"><sup>19</sup> Ostende nobis quid dicamus illi;
nos disponere verba nescimus propter tenebras.</span>
	<span class="versiculo"><sup>20</sup> Quis narrabit ei, quae loquor?
Et, si locutus fuerit, homo deglutietur.</span>
	<span class="versiculo"><sup>21</sup> At nunc non vident lucem:
aer offuscatus est nubibus,
sed ventus transiens fugabit eas.</span>
	<span class="versiculo"><sup>22</sup> Ab aquilone splendor auri venit;
et circa Deum terribilis maiestas.</span>
	<span class="versiculo"><sup>23</sup> Omnipotentem attingere non possumus: magnus fortitudine;
et iudicium et multam iustitiam deprimere non potest.</span>
	<span class="versiculo"><sup>24</sup> Ideo timebunt eum homines,
non contemplabitur omnes, qui sibi videntur corde sapientes &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
