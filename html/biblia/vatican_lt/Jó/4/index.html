<div>
	<span class="capitulo">4</span>
	<span class="versiculo"><sup>1</sup> Respondens autem Eliphaz Themanites dixit:</span>
	<span class="versiculo"><sup>2</sup> &#x201c; Si coeperimus loqui tibi, forsitan moleste accipies;
sed conceptum sermonem tenere quis poterit?</span>
	<span class="versiculo"><sup>3</sup> Ecce, docuisti multos
et manus lassas roborasti;</span>
	<span class="versiculo"><sup>4</sup> vacillantes confirmaverunt sermones tui,
et genua trementia confortasti.</span>
	<span class="versiculo"><sup>5</sup> Nunc autem venit super te plaga, et defecisti;
tetigit te, et conturbatus es.</span>
	<span class="versiculo"><sup>6</sup> Nonne timor tuus est fiducia tua,
spes tua est perfectio viarum tuarum?</span>
	<span class="versiculo"><sup>7</sup> Recordare, obsecro te, quis umquam innocens periit,
aut quando recti deleti sunt?</span>
	<span class="versiculo"><sup>8</sup> quin potius vidi eos, qui operantur iniquitatem
et seminant dolores et metunt eos,</span>
	<span class="versiculo"><sup>9</sup> flante Deo perisse,
et spiritu irae eius esse consumptos.</span>
	<span class="versiculo"><sup>10</sup> Rugitus leonis et vox leaenae
et dentes catulorum leonum contriti sunt.</span>
	<span class="versiculo"><sup>11</sup> Leo periit, eo quod non haberet praedam,
et catuli leonis dissipati sunt.</span>
	<span class="versiculo"><sup>12</sup> Porro ad me furtive verbum delatum est,
et suscepit auris mea sussurrum eius.</span>
	<span class="versiculo"><sup>13</sup> In horrore visionis nocturnae,
quando solet sopor occupare homines,</span>
	<span class="versiculo"><sup>14</sup> pavor tenuit me et tremor,
et omnia ossa mea perterrita sunt.</span>
	<span class="versiculo"><sup>15</sup> Et cum spiritus, me praesente, transiret,
inhorruerunt pili carnis meae.</span>
	<span class="versiculo"><sup>16</sup> Stetit quidam, cuius non agnoscebam vultum,
imago coram oculis meis,
et vocem quasi aurae lenis audivi:</span>
	<span class="versiculo"><sup>17</sup> &#x201c;Numquid homo Dei comparatione iustificabitur,
aut factore suo purior erit vir?&#x201d;.</span>
	<span class="versiculo"><sup>18</sup> Ecce, in servis suis fiduciam non habet
et in angelis suis reperit pravitatem.</span>
	<span class="versiculo"><sup>19</sup> Quanto magis hi, qui habitant domos luteas,
quorum fundamentum est in pulvere.
Consumentur velut tinea!</span>
	<span class="versiculo"><sup>20</sup> De mane usque ad vesperam succidentur
et, quia nullus intellegit, in aeternum peribunt.</span>
	<span class="versiculo"><sup>21</sup> Nonne evulsum est reliquum eorum ab eis?
Morientur, et non in sapientia.</span>
</div>
