<div>
	<span class="capitulo">20</span>
	<span class="versiculo"><sup>1</sup> Respondens autem Sophar Naamathites dixit:</span>
	<span class="versiculo"><sup>2</sup> &#x201c; Idcirco cogitationes meae reducunt me,
eo quod intellectus effulsit in me.</span>
	<span class="versiculo"><sup>3</sup> Doctrinam, qua me arguis, audiam,
at spiritus intellegentiae meae respondebit mihi.</span>
	<span class="versiculo"><sup>4</sup> Scisne hoc a principio,
ex quo positus est homo super terram,</span>
	<span class="versiculo"><sup>5</sup> quod exsultatio iniquorum brevis sit,
et gaudium impiorum ad instar puncti?</span>
	<span class="versiculo"><sup>6</sup> si ascenderit usque ad caelum superbia eius,
et caput eius nubes tetigerit,</span>
	<span class="versiculo"><sup>7</sup> quasi sterquilinium in finem perdetur,
et, qui eum viderant, dicent: &#x201c;Ubi est?&#x201d;.</span>
	<span class="versiculo"><sup>8</sup> Velut somnium avolans non invenietur,
transiet sicut visio nocturna.</span>
	<span class="versiculo"><sup>9</sup> Oculus, qui eum viderat, non videbit,
neque ultra intuebitur eum locus suus.</span>
	<span class="versiculo"><sup>10</sup> Filii eius satagent complacere pauperibus,
et manus illius reddent ei possessionem suam.</span>
	<span class="versiculo"><sup>11</sup> Ossa eius, quae implebantur adulescentia,
cum eo in pulvere dormient.</span>
	<span class="versiculo"><sup>12</sup> Cum enim dulce fuerit in ore eius malum,
abscondet illud sub lingua sua.</span>
	<span class="versiculo"><sup>13</sup> Parcet illi et non derelinquet illud
et celabit in gutture suo.</span>
	<span class="versiculo"><sup>14</sup> Panis eius in visceribus illius
vertetur in fel aspidum intrinsecus.</span>
	<span class="versiculo"><sup>15</sup> Divitias, quas devoravit, evomet,
et de ventre illius extrahet eas Deus.</span>
	<span class="versiculo"><sup>16</sup> Venenum aspidum sugebat,
et occidet eum lingua viperae.</span>
	<span class="versiculo"><sup>17</sup> Non videat rivulos olei,
torrentes mellis et butyri.</span>
	<span class="versiculo"><sup>18</sup> Restituet quaestum suum nec deglutiet,
de opibus venditionum non laetabitur.</span>
	<span class="versiculo"><sup>19</sup> Quoniam confringens deseruit pauperes,
domum rapuit et non aedificavit eam.</span>
	<span class="versiculo"><sup>20</sup> Nec est satiatus venter eius;
et cum desideriis suis evadere non potuit.</span>
	<span class="versiculo"><sup>21</sup> Non fuerunt reliquiae de cibo eius,
et propterea nihil permanebit de bonis eius.</span>
	<span class="versiculo"><sup>22</sup> Cum satiatus fuerit, arctabitur;
et omnis dolor irruet super eum.</span>
	<span class="versiculo"><sup>23</sup> Impleat ventrem suum:
emittet Deus in eum iram furoris sui
et pluet super illum bellum suum.</span>
	<span class="versiculo"><sup>24</sup> Fugiet arma ferrea
et irruet in arcum aereum.</span>
	<span class="versiculo"><sup>25</sup> Sagitta transverberabit corpus eius,
et fulgur iecur eius;
vadent et venient super eum horribilia.</span>
	<span class="versiculo"><sup>26</sup> Omnes tenebrae absconditae sunt in occultis eius,
devorabit eum ignis, qui non succenditur;
affligetur relictus in tabernaculo suo.</span>
	<span class="versiculo"><sup>27</sup> Revelabunt caeli iniquitatem eius,
et terra consurget adversus eum.</span>
	<span class="versiculo"><sup>28</sup> Auferetur germen domus illius,
detrahetur in die furoris Dei.</span>
	<span class="versiculo"><sup>29</sup> Haec est pars hominis impii a Deo,
et hereditas verborum eius a Domino &#x201d;.</span>
</div>
