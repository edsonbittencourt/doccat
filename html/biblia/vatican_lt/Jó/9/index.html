<div>
	<span class="capitulo">9</span>
	<span class="versiculo"><sup>1</sup> Et respondens Iob ait:</span>
	<span class="versiculo"><sup>2</sup> &#x201c; Vere scio quod ita sit,
et quomodo iustificabitur homo compositus Deo?</span>
	<span class="versiculo"><sup>3</sup> Si voluerit contendere cum eo,
non poterit ei respondere unum pro mille.</span>
	<span class="versiculo"><sup>4</sup> Sapiens corde est et fortis robore;
quis restitit ei, et pacem habuit?</span>
	<span class="versiculo"><sup>5</sup> Qui transtulit montes, et nescierunt hi, quos subvertit in furore suo.</span>
	<span class="versiculo"><sup>6</sup> Qui commovet terram de loco suo,
et columnae eius concutiuntur.</span>
	<span class="versiculo"><sup>7</sup> Qui praecipit soli, et non oritur,
et stellas claudit quasi sub signaculo.</span>
	<span class="versiculo"><sup>8</sup> Qui extendit caelos solus
et graditur super fluctus maris.</span>
	<span class="versiculo"><sup>9</sup> Qui facit Arcturum et Oriona
et Hyadas et interiora austri.</span>
	<span class="versiculo"><sup>10</sup> Qui facit magna et incomprehensibilia
et mirabilia, quorum non est numerus.</span>
	<span class="versiculo"><sup>11</sup> Si venerit ad me, non videbo eum;
si abierit, non intellegam.</span>
	<span class="versiculo"><sup>12</sup> Si repente arripiet, quis eum impediet?
Vel quis dicere potest: &#x201c;Quid facis?&#x201d;.</span>
	<span class="versiculo"><sup>13</sup> Deus non retinet iram suam,
et sub eo curvantur auxilia Rahab.</span>
	<span class="versiculo"><sup>14</sup> Quantus ergo sum ego, ut respondeam ei
et loquar delectis verbis cum eo?</span>
	<span class="versiculo"><sup>15</sup> Quia, etiamsi iustus essem, non responderem,
sed meum iudicem deprecarer;</span>
	<span class="versiculo"><sup>16</sup> et, cum invocantem exaudierit me,
non credam quod audierit vocem meam.</span>
	<span class="versiculo"><sup>17</sup> In turbine enim conteret me
et multiplicabit vulnera mea etiam sine causa.</span>
	<span class="versiculo"><sup>18</sup> Non concedit requiescere spiritum meum
et implet me amaritudinibus.</span>
	<span class="versiculo"><sup>19</sup> Si fortitudo quaeritur, robustissimus est;
si iudicium, quis eum arcesserit?</span>
	<span class="versiculo"><sup>20</sup> Si iustificare me voluero, os meum condemnabit me;
si innocentem ostendero, pravum me comprobabit.</span>
	<span class="versiculo"><sup>21</sup> Etiamsi simplex fuero, hoc ipsum ignorabit anima mea,
et contemnam vitam meam.</span>
	<span class="versiculo"><sup>22</sup> Unum est, quod locutus sum:
Et innocentem et impium ipse consumit.</span>
	<span class="versiculo"><sup>23</sup> Si subito flagellum occidat,
de afflictione innocentium ridebit.</span>
	<span class="versiculo"><sup>24</sup> Terra data est in manus impii,
vultum iudicum eius operit;
quod si non ille est, quis ergo est?</span>
	<span class="versiculo"><sup>25</sup> Dies mei velociores fuerunt cursore:
fugerunt et non viderunt bonum;</span>
	<span class="versiculo"><sup>26</sup> pertransierunt quasi naves arundineae,
sicut aquila volans ad escam.</span>
	<span class="versiculo"><sup>27</sup> Cum dixero: Obliviscar maerorem meum,
commutabo faciem meam et hilaris fiam,</span>
	<span class="versiculo"><sup>28</sup> vereor omnes dolores meos,
sciens quod non iustificaveris me.</span>
	<span class="versiculo"><sup>29</sup> Si autem et sic impius sum,
quare frustra laboravi?</span>
	<span class="versiculo"><sup>30</sup> Si lotus fuero quasi aquis nivis,
et lixivo mundavero manus meas,</span>
	<span class="versiculo"><sup>31</sup> tamen sordibus intinges me,
et abominabuntur me vestimenta mea.</span>
	<span class="versiculo"><sup>32</sup> Neque enim viro, qui similis mei est, respondebo;
nec vir, quocum in iudicio contendam.</span>
	<span class="versiculo"><sup>33</sup> Non est qui utrumque valeat arguere
et ponere manum suam in ambobus.</span>
	<span class="versiculo"><sup>34</sup> Auferat a me virgam suam,
et pavor eius non me terreat.</span>
	<span class="versiculo"><sup>35</sup> Loquar et non timebo eum;
quia sic non mecum ipse sum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
