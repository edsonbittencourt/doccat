<div>
	<span class="capitulo">22</span>
	<span class="versiculo"><sup>1</sup> Respondens autem Eliphaz Themanites dixit:</span>
	<span class="versiculo"><sup>2</sup> &#x201c; Numquid Deo prodesse potest homo,
cum vix intellegens sibi ipse proderit?</span>
	<span class="versiculo"><sup>3</sup> Quid prodest Omnipotenti, si iustus fueris,
aut quid ei confers, si immaculatam feceris viam tuam?</span>
	<span class="versiculo"><sup>4</sup> Numquid pro tua pietate arguet te
et veniet tecum in iudicium?</span>
	<span class="versiculo"><sup>5</sup> Et non propter malitiam tuam plurimam
et infinitas iniquitates tuas?</span>
	<span class="versiculo"><sup>6</sup> Sumpsisti enim pignori fratres tuos sine causa
et nudos spoliasti vestibus.</span>
	<span class="versiculo"><sup>7</sup> Aquam lasso non dedisti
et esurienti cohibuisti panem.</span>
	<span class="versiculo"><sup>8</sup> Numquid viro forti brachio erit terra,
et acceptus sedebit in ea?</span>
	<span class="versiculo"><sup>9</sup> Viduas dimisisti vacuas
et lacertos pupillorum comminuisti.</span>
	<span class="versiculo"><sup>10</sup> Propterea circumdatus es laqueis,
et conturbat te subita formido.</span>
	<span class="versiculo"><sup>11</sup> Vel tenebras non vides,
et impetus aquarum opprimit te.</span>
	<span class="versiculo"><sup>12</sup> &#x201c;Nonne Deus excelsior caelo?
Et inspice stellarum verticem: quam sublimis!&#x201d;.</span>
	<span class="versiculo"><sup>13</sup> Et dicis: &#x201c;Quid enim novit Deus
et quasi per caliginem iudicat?</span>
	<span class="versiculo"><sup>14</sup> Nubes latibulum eius, nec nostra considerat;
et circa orbem caeli perambulat&#x201d;.</span>
	<span class="versiculo"><sup>15</sup> Numquid semitam saeculorum custodire cupis,
quam calcaverunt viri iniqui?</span>
	<span class="versiculo"><sup>16</sup> Qui sublati ante tempus suum,
et fluvius subvertit fundamentum eorum.</span>
	<span class="versiculo"><sup>17</sup> Qui dicebant Deo: &#x201c;Recede a nobis!&#x201d;
et &#x201c;Quid faciet Omnipotens nobis?&#x201d;.</span>
	<span class="versiculo"><sup>18</sup> Cum ille implesset domos eorum bonis,
quorum sententia procul erat ab eo.</span>
	<span class="versiculo"><sup>19</sup> Videbunt iusti et laetabuntur,
et innocens subsannabit eos:</span>
	<span class="versiculo"><sup>20</sup> &#x201c;Vere succisus est status eorum,
et reliquias eorum devoravit ignis&#x201d;.</span>
	<span class="versiculo"><sup>21</sup> Acquiesce igitur ei, et habeto pacem;
et per haec habebis fructus optimos.</span>
	<span class="versiculo"><sup>22</sup> Suscipe ex ore illius legem
et pone sermones eius in corde tuo.</span>
	<span class="versiculo"><sup>23</sup> Si reversus fueris ad Omnipotentem, aedificaberis
et longe facies iniquitatem a tabernaculo tuo.</span>
	<span class="versiculo"><sup>24</sup> Comparabis tamquam terram aurum
et tamquam glaream torrentis Ophir.</span>
	<span class="versiculo"><sup>25</sup> Eritque Omnipotens metallum tuum,
et argentum coacervabitur tibi.</span>
	<span class="versiculo"><sup>26</sup> Tunc super Omnipotentem deliciis afflues
et elevabis ad Deum faciem tuam.</span>
	<span class="versiculo"><sup>27</sup> Supplex rogabis eum, et exaudiet te,
et vota tua reddes.</span>
	<span class="versiculo"><sup>28</sup> Decernes rem, et veniet tibi,
et in viis tuis splendebit lumen.</span>
	<span class="versiculo"><sup>29</sup> Quia humiliat eum, qui loquitur superba,
et demissus oculis ipse salvabitur.</span>
	<span class="versiculo"><sup>30</sup> Eripiet innocentem,
eripietur autem in munditia manuum suarum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
