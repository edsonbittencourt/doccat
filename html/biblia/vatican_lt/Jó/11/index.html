<div>
	<span class="capitulo">11</span>
	<span class="versiculo"><sup>1</sup> Respondens autem Sophar Naamathites dixit:</span>
	<span class="versiculo"><sup>2</sup> &#x201c; Numquid illi, qui multa loquitur, non et respondetur?
Aut vir verbosus iustificabitur?</span>
	<span class="versiculo"><sup>3</sup> Vaniloquium tuum viros tacere faciet,
et, cum ceteros irriseris, a nullo confutaberis?</span>
	<span class="versiculo"><sup>4</sup> Dixisti enim: &#x201c;Purus est sermo meus,
et mundus sum in conspectu tuo&#x201d;.</span>
	<span class="versiculo"><sup>5</sup> Atque utinam Deus ipse loqueretur tecum
et aperiret labia sua tibi,</span>
	<span class="versiculo"><sup>6</sup> ut ostenderet tibi secreta sapientiae
et arcana consilia eius,
et intellegeres quod multo minora quaerat a te,
quam meretur iniquitas tua.</span>
	<span class="versiculo"><sup>7</sup> Forsitan vestigia Dei comprehendes
et usque ad perfectum Omnipotentem reperies?</span>
	<span class="versiculo"><sup>8</sup> Excelsior caelo est, et quid facies?
Profundior inferno, et quid cognosces?</span>
	<span class="versiculo"><sup>9</sup> Longior terra mensura eius
et latior mari.</span>
	<span class="versiculo"><sup>10</sup> Si subverterit vel concluserit et coarctaverit,
quis contradicet ei?</span>
	<span class="versiculo"><sup>11</sup> Ipse enim novit hominum vanitatem;
et videns iniquitatem nonne considerat?</span>
	<span class="versiculo"><sup>12</sup> Sed et vir vacuus cordatus fit,
et homo tamquam pullum onagri nascitur.</span>
	<span class="versiculo"><sup>13</sup> Tu autem, si cor tuum firmaveris
et expanderis ad eum manus tuas,</span>
	<span class="versiculo"><sup>14</sup> si iniquitatem, quae est in manu tua, abstuleris a te,
et non manserit in tabernaculo tuo iniustitia,</span>
	<span class="versiculo"><sup>15</sup> tunc levare poteris faciem tuam absque macula
et eris stabilis et non timebis.</span>
	<span class="versiculo"><sup>16</sup> Miseriae quoque oblivisceris
et quasi aquarum, quae praeterierunt, recordaberis.</span>
	<span class="versiculo"><sup>17</sup> Et quasi meridianus fulgor consurget tibi ad vesperam,
et, cum te caligine tectum putaveris, orieris ut lucifer.</span>
	<span class="versiculo"><sup>18</sup> Et habebis fiduciam, proposita tibi spe,
et defossus securus dormies.</span>
	<span class="versiculo"><sup>19</sup> Requiesces, et non erit qui te exterreat;
et deprecabuntur faciem tuam plurimi.</span>
	<span class="versiculo"><sup>20</sup> Oculi autem impiorum deficient,
et effugium peribit ab eis;
et spes illorum exhalatio animae &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
