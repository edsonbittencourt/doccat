<div>
	<span class="capitulo">21</span>
	<span class="versiculo"><sup>1</sup> Respondens autem Iob dixit:</span>
	<span class="versiculo"><sup>2</sup> &#x201c; Audite, quaeso, sermones
meos,
et sint haec consolationes vestrae.</span>
	<span class="versiculo"><sup>3</sup> Sustinete me, et ego loquar;
et post verba mea ridebitis.</span>
	<span class="versiculo"><sup>4</sup> Numquid contra hominem disputatio mea est,
ut merito non debeam impatiens fieri?</span>
	<span class="versiculo"><sup>5</sup> Attendite me et obstupescite
et superponite digitum ori vestro.</span>
	<span class="versiculo"><sup>6</sup> Et ego, quando recordatus fuero, pertimesco,
et concutit carnem meam tremor.</span>
	<span class="versiculo"><sup>7</sup> Quare ergo impii vivunt,
senuerunt confortatique sunt divitiis?</span>
	<span class="versiculo"><sup>8</sup> Semen eorum permanet coram eis,
et progenies eorum in conspectu eorum.</span>
	<span class="versiculo"><sup>9</sup> Domus eorum securae sunt et pacatae,
et non est virga Dei super illos.</span>
	<span class="versiculo"><sup>10</sup> Bos eorum concepit et non abortivit,
vacca peperit et non est privata fetu suo.</span>
	<span class="versiculo"><sup>11</sup> Egrediuntur quasi greges parvuli eorum,
et infantes eorum exsultant lusibus.</span>
	<span class="versiculo"><sup>12</sup> Tenent tympanum et citharam
et gaudent ad sonitum organi.</span>
	<span class="versiculo"><sup>13</sup> Ducunt in bonis dies suos
et in puncto ad inferna descendunt.</span>
	<span class="versiculo"><sup>14</sup> Qui dixerant Deo: &#x201c;Recede a nobis!
Scientiam viarum tuarum nolumus.</span>
	<span class="versiculo"><sup>15</sup> Quis est Omnipotens, ut serviamus ei,
et quid nobis prodest, si oraverimus illum?&#x201d;.</span>
	<span class="versiculo"><sup>16</sup> Sint in manu eorum bona sua;
consilium vero impiorum longe sit a me.</span>
	<span class="versiculo"><sup>17</sup> Quam saepe lucerna impiorum exstinguitur,
et superveniet eis pernicies,
et dolores dividet in furore suo?</span>
	<span class="versiculo"><sup>18</sup> Erunt sicut paleae ante faciem venti,
et sicut favilla, quam turbo dispergit.</span>
	<span class="versiculo"><sup>19</sup> &#x201c;Servabitne Deus filiis iniquitatem eius?&#x201d;.
Retribuat illi, ut sciat.</span>
	<span class="versiculo"><sup>20</sup> Videbunt oculi eius interfectionem suam,
et de furore Omnipotentis bibet.</span>
	<span class="versiculo"><sup>21</sup> Quid enim ad eum pertinet de domo sua post se,
et si numerus mensium eius recidetur?</span>
	<span class="versiculo"><sup>22</sup> Numquid Deum docebit quispiam scientiam,
qui excelsos iudicat?</span>
	<span class="versiculo"><sup>23</sup> Iste moritur robustus et sanus,
dives et felix;</span>
	<span class="versiculo"><sup>24</sup> viscera eius plena sunt adipe,
et medullis ossa illius irrigantur.</span>
	<span class="versiculo"><sup>25</sup> Alius vero moritur in amaritudine animae
absque ullis opibus;</span>
	<span class="versiculo"><sup>26</sup> et tamen simul in pulvere dormient,
et vermes operient eos.</span>
	<span class="versiculo"><sup>27</sup> Certe novi cogitationes vestras
et sententias contra me iniquas.</span>
	<span class="versiculo"><sup>28</sup> Dicitis enim: &#x201c;Ubi est domus principis,
et ubi tabernacula impiorum?&#x201d;.</span>
	<span class="versiculo"><sup>29</sup> Nonne interrogastis quemlibet de viatoribus
et signa eorum non agnovistis?</span>
	<span class="versiculo"><sup>30</sup> Quia in diem perditionis servatur malus
et ad diem furoris abducetur.</span>
	<span class="versiculo"><sup>31</sup> Quis arguet coram eo viam eius,
et, quae fecit, quis reddet illi?</span>
	<span class="versiculo"><sup>32</sup> Ipse ad sepulcra ducetur,
et super tumulum vigilabunt.</span>
	<span class="versiculo"><sup>33</sup> Dulces erunt ei glebae vallis,
et post se omnem hominem trahet
et ante se innumerabiles.</span>
	<span class="versiculo"><sup>34</sup> Quomodo igitur consolamini me frustra,
et responsionis vestrae restat perfidia? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
