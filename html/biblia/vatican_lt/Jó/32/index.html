<div>
	<span class="capitulo">32</span>
	<span class="versiculo"><sup>1</sup> Omiserunt autem tres viri isti respondere Iob, eo quod iustus sibi videretur.</span>
	<span class="versiculo"><sup>2</sup> Et iratus indignatusque est Eliu filius Barachel Buzites de cognatione Ram; iratus est autem adversum Iob, eo quod iustum se esse diceret coram Deo.</span>
	<span class="versiculo"><sup>3</sup> Porro adversum amicos eius indignatus est, eo quod non invenissent responsionem, sed tantummodo condemnassent Iob.</span>
	<span class="versiculo"><sup>4</sup> Igitur Eliu exspectavit Iob loquentem, eo quod seniores essent, qui loquebantur;</span>
	<span class="versiculo"><sup>5</sup> cum autem vidisset Eliu quod tres respondere non potuissent, iratus est vehementer.</span>
	<span class="versiculo"><sup>6</sup> Respondensque Eliu filius Barachel Buzites dixit:
&#x201c; Iunior sum tempore,
vos autem antiquiores;
idcirco veritus sum et timui
vobis indicare meam sententiam.</span>
	<span class="versiculo"><sup>7</sup> Dixi: Aetas loquetur,
et annorum multitudo docebit sapientiam.</span>
	<span class="versiculo"><sup>8</sup> Sed, ut video, spiritus est in hominibus,
et inspiratio Omnipotentis dat intellegentiam.</span>
	<span class="versiculo"><sup>9</sup> Non sunt longaevi sapientes,
nec senes intellegunt iudicium.</span>
	<span class="versiculo"><sup>10</sup> Ideo dicam: Audite me,
ostendam vobis etiam ego meam sapientiam.</span>
	<span class="versiculo"><sup>11</sup> Exspectavi enim sermones vestros,
intendi aurem in prudentiam vestram, donec investigaretis,</span>
	<span class="versiculo"><sup>12</sup> et ut vos intellegerem nitebar.
Sed, ut video, non est qui possit arguere Iob
et respondere ex vobis sermonibus eius.</span>
	<span class="versiculo"><sup>13</sup> Ne forte dicatis: &#x201c;Invenimus sapientiam;
Deus proiecit eum, non homo&#x201d;.</span>
	<span class="versiculo"><sup>14</sup> Non parabo mihi verba,
et ego non secundum sermones vestros respondebo illi.</span>
	<span class="versiculo"><sup>15</sup> Extimuerunt nec responderunt ultra;
abstuleruntque a se eloquia.</span>
	<span class="versiculo"><sup>16</sup> Quoniam igitur exspectavi, et non sunt locuti,
steterunt, nec ultra responderunt,</span>
	<span class="versiculo"><sup>17</sup> respondebo et ego partem meam
et ostendam scientiam meam.</span>
	<span class="versiculo"><sup>18</sup> Plenus sum enim sermonibus,
et coarctat me spiritus pectoris mei;</span>
	<span class="versiculo"><sup>19</sup> en venter meus quasi mustum absque spiraculo,
quod lagunculas novas disrumpit.</span>
	<span class="versiculo"><sup>20</sup> Loquar et respirabo paululum,
aperiam labia mea et respondebo.</span>
	<span class="versiculo"><sup>21</sup> Non accipiam personam viri
et nulli homini blandiar.</span>
	<span class="versiculo"><sup>22</sup> Nescio enim blandiri,
quia in brevi tolleret me Factor meus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
