<div>
	<span class="capitulo">1</span>
	<span class="versiculo"><sup>1</sup> Vir erat in terra Us nomine Iob, et erat vir ille simplex et rectus ac timens Deum et recedens a malo.</span>
	<span class="versiculo"><sup>2</sup> Natique sunt ei septem filii et tres filiae.</span>
	<span class="versiculo"><sup>3</sup> Et fuit possessio eius septem milia ovium et tria milia camelorum, quingenta quoque iuga boum et quingentae asinae ac familia multa nimis; eratque vir ille magnus inter omnes Orientales.</span>
	<span class="versiculo"><sup>4</sup> Et ibant filii eius et faciebant convivium per domos unusquisque in die suo; et mittentes vocabant tres sorores suas, ut comederent et biberent cum eis.</span>
	<span class="versiculo"><sup>5</sup> Cumque in orbem transissent dies convivii, mittebat ad eos Iob et sanctificabat illos; consurgensque diluculo offerebat holocausta pro singulis. Dicebat enim: &#x201c; Ne forte peccaverint filii mei et benedixerint Deo in cordibus suis &#x201d;. Sic faciebat Iob cunctis diebus.</span>
	<span class="versiculo"><sup>6</sup> Quadam autem die, cum venissent filii Dei, ut assisterent coram Domino, affuit inter eos etiam Satan.</span>
	<span class="versiculo"><sup>7</sup> Cui dixit Dominus: &#x201c; Unde venis? &#x201d;. Qui respondens ait: &#x201c; Circuivi terram et perambulavi eam &#x201d;.</span>
	<span class="versiculo"><sup>8</sup> Dixitque Dominus ad eum: &#x201c; Numquid considerasti servum meum Iob, quod non sit ei similis in terra, homo simplex et rectus ac timens Deum et recedens a malo? &#x201d;.</span>
	<span class="versiculo"><sup>9</sup> Cui respondens Satan ait: &#x201c; Numquid Iob frustra timet Deum?</span>
	<span class="versiculo"><sup>10</sup> Nonne tu vallasti eum ac domum eius universamque substantiam per circuitum, operibus manuum eius benedixisti, et possessio eius crevit in terra?</span>
	<span class="versiculo"><sup>11</sup> Sed extende paululum manum tuam et tange cuncta, quae possidet, nisi in faciem benedixerit tibi &#x201d;.</span>
	<span class="versiculo"><sup>12</sup> Dixit ergo Dominus ad Satan: &#x201c; Ecce, universa, quae habet, in manu tua sunt; tantum in eum ne extendas manum tuam &#x201d;. Egressusque est Satan a facie Domini.</span>
	<span class="versiculo"><sup>13</sup> Cum autem quadam die filii et filiae eius comederent et biberent vinum in domo fratris sui primogeniti,</span>
	<span class="versiculo"><sup>14</sup> nuntius venit ad Iob, qui diceret: &#x201c; Boves arabant, et asinae pascebantur iuxta eos;</span>
	<span class="versiculo"><sup>15</sup> et irruerunt Sabaei tuleruntque eos et pueros percusserunt gladio, et evasi ego solus, ut nuntiarem tibi &#x201d;.</span>
	<span class="versiculo"><sup>16</sup> Cumque adhuc ille loqueretur, venit alter et dixit: &#x201c; Ignis Dei cecidit e caelo et ussit oves puerosque consumpsit, et effugi ego solus, ut nuntiarem tibi &#x201d;.</span>
	<span class="versiculo"><sup>17</sup> Sed et illo adhuc loquente, venit alius et dixit: &#x201c; Chaldaei fecerunt tres turmas et invaserunt camelos et tulerunt eos necnon et pueros percusserunt gladio, et ego fugi solus, ut nuntiarem tibi &#x201d;.</span>
	<span class="versiculo"><sup>18</sup> Adhuc loquebatur ille, et ecce alius intravit et dixit: &#x201c; Filiis tuis et filiabus vescentibus et bibentibus vinum in domo fratris sui primogeniti,</span>
	<span class="versiculo"><sup>19</sup> repente ventus vehemens irruit a regione deserti et concussit quattuor angulos domus; quae corruens oppressit liberos tuos, et mortui sunt, et effugi ego solus, ut nuntiarem tibi &#x201d;.</span>
	<span class="versiculo"><sup>20</sup> Tunc surrexit Iob et scidit vestimenta sua et, tonso capite, corruens in terram adoravit</span>
	<span class="versiculo"><sup>21</sup> et dixit:
&#x201c; Nudus egressus sum de utero matris meae
et nudus revertar illuc.
Dominus dedit, Dominus abstulit; sicut Domino placuit, ita factum est:
sit nomen Domini benedictum &#x201d;.</span>
	<span class="versiculo"><sup>22</sup> In omnibus his non peccavit Iob labiis suis neque stultum quid contra Deum locutus est.</span>
</div>
