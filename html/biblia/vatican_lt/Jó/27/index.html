<div>
	<span class="capitulo">27</span>
	<span class="versiculo"><sup>1</sup> Addidit quoque Iob assumens parabolam suam et dixit:</span>
	<span class="versiculo"><sup>2</sup> &#x201c; Vivit Deus, qui abstulit ius meum, et Omnipotens, qui ad amaritudinem adduxit animam meam,</span>
	<span class="versiculo"><sup>3</sup> quia, donec superest halitus in me,
et spiritus Dei in naribus meis,</span>
	<span class="versiculo"><sup>4</sup> non loquentur labia mea iniquitatem,
nec lingua mea meditabitur mendacium!</span>
	<span class="versiculo"><sup>5</sup> Absit a me, ut iustos vos esse iudicem;
donec exspirem, non recedam ab innocentia mea.</span>
	<span class="versiculo"><sup>6</sup> Iustificationem meam, quam coepi tenere, non deseram,
neque enim reprehendit me cor meum in omni vita mea.</span>
	<span class="versiculo"><sup>7</sup> Sit ut impius inimicus meus,
et adversarius meus quasi iniquus.</span>
	<span class="versiculo"><sup>8</sup> Quae est enim spes impii, cum secet,
cum rapiat Deus animam eius?</span>
	<span class="versiculo"><sup>9</sup> Numquid Deus audiet clamorem eius,
cum venerit super eum angustia?</span>
	<span class="versiculo"><sup>10</sup> Aut poterit in Omnipotente delectari
et invocare Deum omni tempore?</span>
	<span class="versiculo"><sup>11</sup> Docebo vos manum Dei,
quae Omnipotens habeat, nec abscondam.</span>
	<span class="versiculo"><sup>12</sup> Ecce vos omnes observastis,
et quid sine causa vana loquimini?</span>
	<span class="versiculo"><sup>13</sup> Haec est pars hominis impii apud Deum,
et hereditas violentorum, quam ab Omnipotente suscipient.</span>
	<span class="versiculo"><sup>14</sup> Si multiplicati fuerint filii eius, in gladio erunt,
et nepotes eius non saturabuntur pane.</span>
	<span class="versiculo"><sup>15</sup> Qui reliqui fuerint ex eo, sepelientur in interitu,
et viduae illius non plorabunt.</span>
	<span class="versiculo"><sup>16</sup> Si comportaverit quasi terram argentum
et sicut lutum praeparaverit vestimenta,</span>
	<span class="versiculo"><sup>17</sup> praeparabit quidem, sed iustus vestietur illis,
et argentum innocens dividet.</span>
	<span class="versiculo"><sup>18</sup> Aedificavit sicut aranea domum suam,
et sicut custos fecit umbraculum.</span>
	<span class="versiculo"><sup>19</sup> Dives, cum dormierit, nihil secum auferet;
aperiet oculos suos et nihil inveniet.</span>
	<span class="versiculo"><sup>20</sup> Apprehendet eum quasi aqua inopia,
nocte opprimet eum tempestas.</span>
	<span class="versiculo"><sup>21</sup> Tollet eum ventus urens et auferet,
et velut turbo rapiet eum de loco suo.</span>
	<span class="versiculo"><sup>22</sup> Et mittet super eum et non parcet;
de manu eius fugiens fugiet.</span>
	<span class="versiculo"><sup>23</sup> Complodet super eum manus suas
et sibilabit eum de loco suo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
