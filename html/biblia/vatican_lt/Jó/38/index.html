<div>
	<span class="capitulo">38</span>
	<span class="versiculo"><sup>1</sup> Respondens autem Dominus Iob de turbine dixit:</span>
	<span class="versiculo"><sup>2</sup> &#x201c; Quis est iste obscurans consilium
sermonibus imperitis?</span>
	<span class="versiculo"><sup>3</sup> Accinge sicut vir lumbos tuos;
interrogabo te, et edoce me.</span>
	<span class="versiculo"><sup>4</sup> Ubi eras, quando ponebam fundamenta terrae?
Indica mihi, si habes intellegentiam.</span>
	<span class="versiculo"><sup>5</sup> Quis posuit mensuras eius, si nosti?
Vel quis tetendit super eam lineam?</span>
	<span class="versiculo"><sup>6</sup> Super quo bases illius solidatae sunt?
Aut quis demisit lapidem angularem eius,</span>
	<span class="versiculo"><sup>7</sup> cum clamarent simul astra matutina,
et iubilarent omnes filii Dei?</span>
	<span class="versiculo"><sup>8</sup> Quis conclusit ostiis mare,
quando erumpebat quasi de visceribus procedens,</span>
	<span class="versiculo"><sup>9</sup> cum ponerem nubem vestimentum eius
et caligine illud quasi fascia obvolverem?</span>
	<span class="versiculo"><sup>10</sup> Definivi illud terminis meis
et posui vectem et ostia</span>
	<span class="versiculo"><sup>11</sup> et dixi: Usque huc venies et non procedes amplius
et hic confringes tumentes fluctus tuos.</span>
	<span class="versiculo"><sup>12</sup> Numquid in diebus tuis praecepisti diluculo
et assignasti aurorae locum suum,</span>
	<span class="versiculo"><sup>13</sup> et, cum extrema terrae teneres,
excussi sunt impii ex ea?</span>
	<span class="versiculo"><sup>14</sup> Vertetur in lutum signatum
et stabit sicut vestimentum.</span>
	<span class="versiculo"><sup>15</sup> Cohibetur ab impiis lux sua,
et brachium excelsum confringetur.</span>
	<span class="versiculo"><sup>16</sup> Numquid ingressus es scaturigines maris
et in novissimis abyssi deambulasti?</span>
	<span class="versiculo"><sup>17</sup> Numquid apertae sunt tibi portae mortis,
et ostia tenebrosa vidisti?</span>
	<span class="versiculo"><sup>18</sup> Numquid considerasti latitudinem terrae?
Indica mihi, si nosti omnia:</span>
	<span class="versiculo"><sup>19</sup> In qua via lux habitet,
et tenebrarum quis locus sit;</span>
	<span class="versiculo"><sup>20</sup> ut ducas unumquodque ad terminos suos
et intellegas semitas domus eius?</span>
	<span class="versiculo"><sup>21</sup> Novisti, nam tunc natus eras,
et numerus dierum tuorum multus!</span>
	<span class="versiculo"><sup>22</sup> Numquid ingressus es thesauros nivis
aut thesauros grandinis aspexisti,</span>
	<span class="versiculo"><sup>23</sup> quae praeparavi in tempus angustiae,
in diem pugnae et belli?</span>
	<span class="versiculo"><sup>24</sup> Per quam viam spargitur lux,
diffunditur ventus urens super terram?</span>
	<span class="versiculo"><sup>25</sup> Quis dedit vehementissimo imbri cursum
et viam fulmini tonanti,</span>
	<span class="versiculo"><sup>26</sup> ut plueret super terram absque homine,
in deserto, ubi nullus mortalium commoratur,</span>
	<span class="versiculo"><sup>27</sup> ut impleret inviam et desolatam
et produceret herbas in terra arida?</span>
	<span class="versiculo"><sup>28</sup> Quis est pluviae pater,
vel quis genuit stillas roris?</span>
	<span class="versiculo"><sup>29</sup> De cuius sinu egressa est glacies,
et pruinam de caelo quis genuit?</span>
	<span class="versiculo"><sup>30</sup> In similitudinem lapidis aquae durantur,
et superficies abyssi constringitur.</span>
	<span class="versiculo"><sup>31</sup> Numquid coniungere valebis nexus stellarum Pleiadum
aut funiculum Arcturi poteris solvere?</span>
	<span class="versiculo"><sup>32</sup> Numquid produces Coronam in tempore suo
et Ursam cum filiis ducis tu?</span>
	<span class="versiculo"><sup>33</sup> Numquid nosti leges caeli
et pones scripturam eius in terra?</span>
	<span class="versiculo"><sup>34</sup> Numquid elevabis in nebula vocem tuam,
et impetus aquarum operiet te?</span>
	<span class="versiculo"><sup>35</sup> Numquid mittes fulgura, et ibunt
et dicent tibi: &#x201c;Adsumus!&#x201d;?</span>
	<span class="versiculo"><sup>36</sup> Quis posuit in visceribus ibis sapientiam,
vel quis dedit gallo intellegentiam?</span>
	<span class="versiculo"><sup>37</sup> Quis recensebit nubes in sapientia,
et utres caeli quis declinabit,</span>
	<span class="versiculo"><sup>38</sup> quando funditur pulvis in solidum,
et glebae compinguntur?</span>
	<span class="versiculo"><sup>39</sup> Numquid capies leaenae praedam
et animam catulorum eius implebis,</span>
	<span class="versiculo"><sup>40</sup> quando cubant in antris
et in specubus insidiantur?</span>
	<span class="versiculo"><sup>41</sup> Quis praeparat corvo escam suam,
quando pulli eius clamant ad Deum vagantes,
eo quod non habeant cibos?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
