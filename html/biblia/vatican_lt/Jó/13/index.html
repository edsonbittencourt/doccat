<div>
	<span class="capitulo">13</span>
	<span class="versiculo"><sup>1</sup> Ecce, omnia haec vidit oculus meus,
et audivit auris mea, et intellexi singula.</span>
	<span class="versiculo"><sup>2</sup> Secundum scientiam vestram, et ego novi;
nec inferior vestri sum.</span>
	<span class="versiculo"><sup>3</sup> Sed tamen ad Omnipotentem loquar
et disputare cum Deo cupio;</span>
	<span class="versiculo"><sup>4</sup> vos autem ostendam fabricatores mendacii,
medicos vanos vos omnes.</span>
	<span class="versiculo"><sup>5</sup> Atque utinam taceretis,
ut sit vobis in sapientiam!</span>
	<span class="versiculo"><sup>6</sup> Audite ergo correptionem meam
et contentiones labiorum meorum attendite.</span>
	<span class="versiculo"><sup>7</sup> Numquid pro Deo profertis mendacium
et pro illo loquimini dolos?</span>
	<span class="versiculo"><sup>8</sup> Numquid faciem eius accipitis
et pro Deo in iudicio contendere nitimini?</span>
	<span class="versiculo"><sup>9</sup> Aut bonum est quod vos excutiat?
Aut, ut illuditur homini, illudetis ei?</span>
	<span class="versiculo"><sup>10</sup> Ipse vos arguet,
cum in abscondito faciem accipitis.</span>
	<span class="versiculo"><sup>11</sup> Nonne maiestas eius turbabit vos,
et terror eius irruet super vos?</span>
	<span class="versiculo"><sup>12</sup> Sententiae vestrae sunt proverbia cineris;
thoraces lutei thoraces vestri.</span>
	<span class="versiculo"><sup>13</sup> Tacete paulisper, ut loquar ipse,
et transeat super me quodcumque.</span>
	<span class="versiculo"><sup>14</sup> Quare sumam carnes meas dentibus meis
et animam meam ponam in manibus meis?</span>
	<span class="versiculo"><sup>15</sup> Etiamsi occiderit me, in ipso sperabo; verumtamen vias meas in conspectu eius arguam.</span>
	<span class="versiculo"><sup>16</sup> Et hoc erit salus mea:
non enim veniet in conspectu eius omnis impius.</span>
	<span class="versiculo"><sup>17</sup> Audite sermonem meum
et explicationem meam percipite auribus vestris.</span>
	<span class="versiculo"><sup>18</sup> Ecce iudicium paravi;
scio quod iustus inveniar.</span>
	<span class="versiculo"><sup>19</sup> Quis est qui contendat mecum?
Tunc enim tacebo et consummabor.</span>
	<span class="versiculo"><sup>20</sup> Duo tantum ne facias mihi,
et tunc a facie tua non abscondar:</span>
	<span class="versiculo"><sup>21</sup> Manum tuam longe fac a me,
et formido tua non me terreat.</span>
	<span class="versiculo"><sup>22</sup> Voca me, et ego respondebo tibi;
aut ipse loquar, et tu respondebis mihi.</span>
	<span class="versiculo"><sup>23</sup> Quantas habeo iniquitates et peccata?
Scelera mea et delicta ostende mihi.</span>
	<span class="versiculo"><sup>24</sup> Cur faciem tuam abscondis
et arbitraris me inimicum tuum?</span>
	<span class="versiculo"><sup>25</sup> Contra folium, quod vento rapitur, dure agis
et stipulam siccam persequeris.</span>
	<span class="versiculo"><sup>26</sup> Scribis enim contra me amaritudines
et occupatum me vis peccatis adulescentiae meae.</span>
	<span class="versiculo"><sup>27</sup> Posuisti in nervo pedem meum
et observasti omnes semitas meas
et vestigia pedum meorum considerasti.</span>
	<span class="versiculo"><sup>28</sup> Qui quasi uter consumendus sum,
et quasi vestimentum, quod comeditur a tinea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
