<div>
	<span class="capitulo">14</span>
	<span class="versiculo"><sup>1</sup> Homo natus de muliere,
brevi vivens tempore, commotione satiatur.</span>
	<span class="versiculo"><sup>2</sup> Qui quasi flos egreditur et arescit
et fugit velut umbra et non permanet.</span>
	<span class="versiculo"><sup>3</sup> Et dignum ducis super huiuscemodi aperire oculos tuos
et adducere eum tecum in iudicium?</span>
	<span class="versiculo"><sup>4</sup> Quis potest facere mundum de immundo?
Ne unus quidem!</span>
	<span class="versiculo"><sup>5</sup> Si statuti dies hominis sunt,
et numerus mensium eius apud te est,
et constituti sunt termini eius, quos non praeteribit,</span>
	<span class="versiculo"><sup>6</sup> averte oculos tuos ab eo, ut quiescat,
donec solvat, sicut mercennarius, dies suos.</span>
	<span class="versiculo"><sup>7</sup> Nam lignum habet spem;
si praecisum fuerit, rursum virescet,
et rami eius non deficient.</span>
	<span class="versiculo"><sup>8</sup> Si senuerit in terra radix eius,
et in pulvere emortuus fuerit truncus illius,</span>
	<span class="versiculo"><sup>9</sup> ad odorem aquae germinabit
et faciet comam quasi novellae.</span>
	<span class="versiculo"><sup>10</sup> Homo vero cum mortuus fuerit et debilitatur,
exspirat homo et, ubi, quaeso, est?</span>
	<span class="versiculo"><sup>11</sup> Recedent aquae de mari,
et fluvius vacuefactus arescet;</span>
	<span class="versiculo"><sup>12</sup> sic homo, cum dormierit, non resurget:
donec atteratur caelum, non evigilabit
nec consurget de somno suo.</span>
	<span class="versiculo"><sup>13</sup> Quis mihi hoc tribuat, ut in inferno seponas me
et abscondas me, donec pertranseat furor tuus,
et constituas mihi tempus, in quo recorderis mei?</span>
	<span class="versiculo"><sup>14</sup> Putasne mortuus homo rursum vivat?
Cunctis diebus, quibus nunc milito,
exspectarem, donec veniat immutatio mea.</span>
	<span class="versiculo"><sup>15</sup> Vocares me, et ego responderem tibi;
opus manuum tuarum requireres.</span>
	<span class="versiculo"><sup>16</sup> Tu quidem nunc gressus meos dinumerares,
sed parceres peccatis meis.</span>
	<span class="versiculo"><sup>17</sup> Signares quasi in sacculo delicta mea,
sed dealbares iniquitatem meam.</span>
	<span class="versiculo"><sup>18</sup> Mons cadens decidit,
et saxum transfertur de loco suo;</span>
	<span class="versiculo"><sup>19</sup> lapides excavant aquae,
et alluvione terra inundatur:
et spem hominis perdes.</span>
	<span class="versiculo"><sup>20</sup> Praevales adversus eum, et in perpetuum transiet;
immutas faciem eius et emittis eum.</span>
	<span class="versiculo"><sup>21</sup> Sive nobiles fuerint filii eius, non novit;
sive ignobiles, non intellegit.</span>
	<span class="versiculo"><sup>22</sup> Attamen caro eius, dum vivet, dolet,
et anima illius super semetipso luget &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
