<div>
    <span class="capitulo">5</span>
    <span class="versiculo"><sup>1</sup> Voca ergo, si est qui tibi respondeat!
Ad quem sanctorum converteris?</span>
    <span class="versiculo"><sup>2</sup> Vere stultum interficit iracundia,
et fatuum occidit invidia.</span>
    <span class="versiculo"><sup>3</sup> Ego vidi stultum firma radice
et maledixi sedi eius statim.</span>
    <span class="versiculo"><sup>4</sup> Longe fient filii eius a salute
et conterentur in porta, et non erit qui eruat.</span>
    <span class="versiculo"><sup>5</sup> Cuius messem famelicus comedet,
et ipsum rapiet armatus, et bibent sitientes divitias eius.</span>
    <span class="versiculo"><sup>6</sup> Quia non egreditur ex pulvere nequitia,
et de humo non oritur dolor.</span>
    <span class="versiculo"><sup>7</sup> Sed homo generat laborem,
et aves elevant volatum.</span>
    <span class="versiculo"><sup>8</sup> Quam ob rem ego deprecabor Dominum
et ad Deum ponam eloquium meum,</span>
    <span class="versiculo"><sup>9</sup> qui facit magna et inscrutabilia
et mirabilia absque numero;</span>
    <span class="versiculo"><sup>10</sup> qui dat pluviam super faciem terrae
et irrigat aquis rura;</span>
    <span class="versiculo"><sup>11</sup> qui ponit humiles in sublime
et maerentes erigit sospitate;</span>
    <span class="versiculo"><sup>12</sup> qui dissipat cogitationes malignorum,
ne possint implere manus eorum, quod coeperant;</span>
    <span class="versiculo"><sup>13</sup> qui apprehendit sapientes in astutia eorum
et consilium pravorum dissipat.</span>
    <span class="versiculo"><sup>14</sup> Per diem incurrent tenebras
et, quasi in nocte, sic palpabunt in meridie.</span>
    <span class="versiculo"><sup>15</sup> Porro salvum faciet egenum a gladio oris eorum
et de manu violenti pauperem;</span>
    <span class="versiculo"><sup>16</sup> et erit egeno spes,
iniquitas autem contrahet os suum.</span>
    <span class="versiculo"><sup>17</sup> Beatus homo, qui corripitur a Deo;
increpationem ergo Omnipotentis ne reprobes.</span>
    <span class="versiculo"><sup>18</sup> Quia ipse vulnerat et medetur,
percutit, et manus eius sanabunt.</span>
    <span class="versiculo"><sup>19</sup> In sex tribulationibus liberabit te,
et in septem non tanget te malum.</span>
    <span class="versiculo"><sup>20</sup> In fame eruet te de morte
et in bello de manu gladii.</span>
    <span class="versiculo"><sup>21</sup> A flagello linguae absconderis
et non timebis vastationem, cum venerit.</span>
    <span class="versiculo"><sup>22</sup> In vastitate et fame ridebis
et bestias terrae non formidabis.</span>
    <span class="versiculo"><sup>23</sup> Sed cum lapidibus campi pactum tuum,
et bestiae terrae pacificae erunt tibi.</span>
    <span class="versiculo"><sup>24</sup> Et scies quod pacem habeat tabernaculum tuum,
et visitans habitationem tuam non falleris.</span>
    <span class="versiculo"><sup>25</sup> Scies quoque quoniam multiplex erit semen tuum,
et progenies tua quasi herba terrae.</span>
    <span class="versiculo"><sup>26</sup> Ingredieris in abundantia sepulcrum,
sicut infertur acervus tritici in tempore suo.</span>
    <span class="versiculo"><sup>27</sup> Ecce hoc, ut investigavimus, ita est;
oboedi illi et tu sapias tibi &#x201d;.</span>
</div>
