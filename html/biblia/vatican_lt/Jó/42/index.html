<div>
    <span class="capitulo">42</span>
    <span class="versiculo"><sup>1</sup> Respondens autem Iob Domino dixit:</span>
    <span class="versiculo"><sup>2</sup> &#x201c; Scio quia omnia potes,
et nulla te latet cogitatio.</span>
    <span class="versiculo"><sup>3</sup> Quis est iste, qui celat consilium
absque scientia?
Ideo insipienter locutus sum
et mirabilia, quae excederent scientiam meam.</span>
    <span class="versiculo"><sup>4</sup> Audi, et ego loquar;
interrogabo te, et responde mihi.</span>
    <span class="versiculo"><sup>5</sup> Auditu auris audivi te;
nunc autem oculus meus videt te.</span>
    <span class="versiculo"><sup>6</sup> Idcirco ipse me reprehendo
et ago paenitentiam in favilla et cinere &#x201d;.</span>
    <span class="versiculo"><sup>7</sup> Postquam autem locutus est Dominus verba haec ad Iob, dixit ad Eliphaz Themanitem: &#x201c; Iratus est furor meus in te et in duos amicos tuos, quoniam non estis locuti coram me rectum sicut servus meus Iob.</span>
    <span class="versiculo"><sup>8</sup> Sumite ergo vobis septem tauros et septem arietes et ite ad servum meum Iob et offerte holocaustum pro vobis; Iob autem servus meus orabit pro vobis. Faciem eius suscipiam, ut non vobis imputetur stultitia; neque enim locuti estis ad me recta sicut servus meus Iob &#x201d;.</span>
    <span class="versiculo"><sup>9</sup> Abierunt ergo Eliphaz Themanites et Baldad Suhites et Sophar Naamathites et fecerunt, sicut locutus fuerat Dominus ad eos, et suscepit Dominus faciem Iob.</span>
    <span class="versiculo"><sup>10</sup> Dominus vertit sortem Iob, cum oraret ille pro amicis suis; et addidit Dominus omnia, quaecumque fuerant Iob, duplicia.</span>
    <span class="versiculo"><sup>11</sup> Venerunt autem ad eum omnes fratres sui et universae sorores suae et cuncti, qui noverant eum prius; et comederunt cum eo panem in domo eius et moverunt super eum caput et consolati sunt eum super omni malo, quod intulerat Dominus super eum; et dederunt ei unusquisque argenteum unum et inaurem auream unam.</span>
    <span class="versiculo"><sup>12</sup> Dominus autem benedixit novissimis Iob magis quam principio eius; et facta sunt ei quattuordecim milia ovium et sex milia camelorum et mille iuga boum et mille asinae.</span>
    <span class="versiculo"><sup>13</sup> Et fuerunt ei septem filii et tres filiae;</span>
    <span class="versiculo"><sup>14</sup> et vocavit nomen unius Columbam et nomen secundae Cassiam et nomen tertiae Cornustibii.</span>
    <span class="versiculo"><sup>15</sup> Non sunt autem inventae mulieres speciosae sicut filiae Iob in universa terra; deditque eis pater suus hereditatem inter fratres earum.</span>
    <span class="versiculo"><sup>16</sup> Vixit autem Iob post haec centum quadraginta annis et vidit filios suos et filios filiorum suorum usque ad quartam generationem; et mortuus est senex et plenus dierum.</span>
</div>
