<div>
	<span class="capitulo">39</span>
	<span class="versiculo"><sup>1</sup> Numquid nosti tempus partus ibicum in petris
vel parturientes cervas observasti?</span>
	<span class="versiculo"><sup>2</sup> Dinumerasti menses conceptus earum
et scisti tempus partus earum?</span>
	<span class="versiculo"><sup>3</sup> Incurvantur ad fetum et pariunt
et fetus suos emittunt.</span>
	<span class="versiculo"><sup>4</sup> Impinguantur filii earum et adolescunt in campo,
egrediuntur et non revertuntur ad eas.</span>
	<span class="versiculo"><sup>5</sup> Quis dimisit onagrum liberum,
et vincula ipsius quis solvit?</span>
	<span class="versiculo"><sup>6</sup> Cui dedi in solitudine domum
et tabernacula eius in terra salsuginis.</span>
	<span class="versiculo"><sup>7</sup> Contemnit multitudinem civitatis,
clamorem exactoris non audit.</span>
	<span class="versiculo"><sup>8</sup> Explorat montes pascuae suae
et virentia quaeque perquirit.</span>
	<span class="versiculo"><sup>9</sup> Numquid volet taurus ferus servire tibi
aut morabitur ad praesepe tuum?</span>
	<span class="versiculo"><sup>10</sup> Numquid alligabis taurum ferum ad arandum loro tuo,
aut confringet glebas vallium post te?</span>
	<span class="versiculo"><sup>11</sup> Numquid fiduciam habebis in magna fortitudine eius
et derelinques ei labores tuos?</span>
	<span class="versiculo"><sup>12</sup> Numquid credes illi quod revertatur
et sementem in aream tuam congreget?</span>
	<span class="versiculo"><sup>13</sup> Ala struthionis laeta est,
penna vero ciconiae et avolat.</span>
	<span class="versiculo"><sup>14</sup> Quando derelinquit ova sua in terra,
in pulvere calefiunt.</span>
	<span class="versiculo"><sup>15</sup> Obliviscitur quod pes conculcet ea,
aut bestia agri conterat.</span>
	<span class="versiculo"><sup>16</sup> Duratur ad filios suos quasi non sint sui;
frustra laborans nullo timore anxiatur.</span>
	<span class="versiculo"><sup>17</sup> Privavit enim eam Deus sapientia
nec dedit illi intellegentiam.</span>
	<span class="versiculo"><sup>18</sup> Cum tempus fuerit, in altum alas erigit,
deridet equum et ascensorem eius.</span>
	<span class="versiculo"><sup>19</sup> Numquid praebebis equo fortitudinem
aut circumdabis collo eius iubam?</span>
	<span class="versiculo"><sup>20</sup> Numquid suscitabis eum quasi locustas?
Gloria hinnitus eius terror;</span>
	<span class="versiculo"><sup>21</sup> vallem ungula fodit, exsultat audacter,
in occursum pergit armatis.</span>
	<span class="versiculo"><sup>22</sup> Contemnit pavorem nec territur
neque cedit gladio.</span>
	<span class="versiculo"><sup>23</sup> Super ipsum sonabit pharetra,
micat hasta et acinaces.</span>
	<span class="versiculo"><sup>24</sup> Fervens et fremens sorbet terram
nec consistet, cum tubae sonaverit clangor.</span>
	<span class="versiculo"><sup>25</sup> Ubi audierit bucinam, dicit: &#x201c;Uah!&#x201d;.
Procul odoratur bellum,
exhortationem ducum et ululatum exercitus.</span>
	<span class="versiculo"><sup>26</sup> Numquid per sapientiam tuam plumescit accipiter,
expandens alas suas ad austrum?</span>
	<span class="versiculo"><sup>27</sup> Numquid ad praeceptum tuum elevabitur aquila
et in arduis ponet nidum suum?</span>
	<span class="versiculo"><sup>28</sup> In petris manet
et in praeruptis silicibus commoratur
atque in culmine et arce.</span>
	<span class="versiculo"><sup>29</sup> Inde contemplatur escam,
et de longe oculi eius prospiciunt.</span>
	<span class="versiculo"><sup>30</sup> Pulli eius lambent sanguinem;
et, ubicumque cadaver fuerit, statim adest &#x201d;.</span>
</div>
