<div>
	<span class="capitulo">18</span>
	<span class="versiculo"><sup>1</sup> Respondens autem Baldad Suhites dixit:</span>
	<span class="versiculo"><sup>2</sup> &#x201c; Usque ad quem finem verba iactabitis?
Intellegite prius, et sic loquamur.</span>
	<span class="versiculo"><sup>3</sup> Quare reputati sumus ut iumenta
et sorduimus coram vobis?</span>
	<span class="versiculo"><sup>4</sup> Qui perdis animam tuam in furore tuo,
numquid propter te derelinquetur terra,
et transferentur rupes de loco suo?</span>
	<span class="versiculo"><sup>5</sup> Etenim lux impii exstinguetur,
nec splendebit flamma ignis eius.</span>
	<span class="versiculo"><sup>6</sup> Lux obtenebrescet in tabernaculo illius,
et lucerna, quae super eum est, exstinguetur.</span>
	<span class="versiculo"><sup>7</sup> Arctabuntur gressus virtutis eius,
et praecipitabit eum consilium suum.</span>
	<span class="versiculo"><sup>8</sup> Immissi sunt in rete pedes eius,
et in reticulo ambulat.</span>
	<span class="versiculo"><sup>9</sup> Tenet plantam illius laqueus,
et firmatur super eum tendiculum.</span>
	<span class="versiculo"><sup>10</sup> Abscondita est in terra pedica eius,
et decipula illius super semitam.</span>
	<span class="versiculo"><sup>11</sup> Undique terrent eum formidines
et involvunt pedes eius.</span>
	<span class="versiculo"><sup>12</sup> Attenuatur fame robur eius,
et pernicies parata costis illius.</span>
	<span class="versiculo"><sup>13</sup> Devorat partes cutis eius,
consumat membra illius primogenitus mortis.</span>
	<span class="versiculo"><sup>14</sup> Avellitur de tabernaculo suo fiducia eius,
et urges eum ad regem formidinum.</span>
	<span class="versiculo"><sup>15</sup> Habitas in tabernaculo, quod iam non est ei;
aspergitur in habitatione eius sulphur.</span>
	<span class="versiculo"><sup>16</sup> Deorsum radices eius siccantur,
sursum autem atteruntur rami eius.</span>
	<span class="versiculo"><sup>17</sup> Memoria illius periit de terra,
et non celebrabitur nomen eius in plateis.</span>
	<span class="versiculo"><sup>18</sup> Expellent eum de luce in tenebras
et de orbe transferent eum.</span>
	<span class="versiculo"><sup>19</sup> Non erit semen eius neque progenies in populo suo,
nec ullae reliquiae in commoratione eius.</span>
	<span class="versiculo"><sup>20</sup> In die eius stupebunt novissimi,
et primos invadet horror.</span>
	<span class="versiculo"><sup>21</sup> Haec sunt ergo tabernacula iniqui;
et iste locus eius, qui ignorat Deum &#x201d;.</span>
</div>
