<div>
	<span class="capitulo">17</span>
	<span class="versiculo"><sup>1</sup> Spiritus meus attenuatus est,
dies mei exstincti,
et solum mihi superest sepulcrum.</span>
	<span class="versiculo"><sup>2</sup> Nonne irrisiones circumdant me,
et in amaritudinibus moratur oculus meus?</span>
	<span class="versiculo"><sup>3</sup> Pone pignus pro me iuxta te;
et quis umquam spondens percutiet manum meam?</span>
	<span class="versiculo"><sup>4</sup> Cor eorum longe fecisti a disciplina;
propterea non exaltabuntur.</span>
	<span class="versiculo"><sup>5</sup> Praedam pollicetur sociis,
sed oculi filiorum eius deficient.</span>
	<span class="versiculo"><sup>6</sup> Posuit me quasi in proverbium vulgi
et conspuendum in faciem.</span>
	<span class="versiculo"><sup>7</sup> Caligavit ab indignatione oculus meus,
et membra mea quasi in umbram redacta sunt.</span>
	<span class="versiculo"><sup>8</sup> Stupebunt iusti super hoc,
et innocens contra impium excitabitur.</span>
	<span class="versiculo"><sup>9</sup> Et tenebit iustus viam suam,
et mundus manibus addet fortitudinem.</span>
	<span class="versiculo"><sup>10</sup> Igitur omnes vos convertimini et venite,
et non inveniam in vobis ullum sapientem.</span>
	<span class="versiculo"><sup>11</sup> Dies mei transierunt, cogitationes meae dissipatae sunt
et desideria cordis mei.</span>
	<span class="versiculo"><sup>12</sup> Noctem verterunt in diem;
et rursum post tenebras properat lux.</span>
	<span class="versiculo"><sup>13</sup> Si sustinuero, infernus domus mea est;
et in tenebris stravi lectulum meum.</span>
	<span class="versiculo"><sup>14</sup> Putredini dixi: Pater meus es!;
Mater mea et soror mea! vermibus.</span>
	<span class="versiculo"><sup>15</sup> Ubi est ergo nunc praestolatio mea,
et patientiam meam quis considerat?</span>
	<span class="versiculo"><sup>16</sup> In profundissimum infernum descendent omnia mea;
simul in pulvere erit requies mihi? &#x201d;.</span>
</div>
