<div>
	<span class="capitulo">8</span>
	<span class="versiculo"><sup>1</sup> Respondens autem Baldad Suhites dixit:</span>
	<span class="versiculo"><sup>2</sup> &#x201c; Usquequo loqueris talia,
et spiritus vehemens sermones oris tui?</span>
	<span class="versiculo"><sup>3</sup> Numquid Deus supplantat iudicium,
aut Omnipotens subvertit, quod iustum est?</span>
	<span class="versiculo"><sup>4</sup> Et si filii tui peccaverunt ei,
et dimisit eos in manu iniquitatis suae,</span>
	<span class="versiculo"><sup>5</sup> tu tamen, si diluculo consurrexeris ad Deum
et Omnipotentem fueris deprecatus,</span>
	<span class="versiculo"><sup>6</sup> si mundus et rectus incesseris,
statim evigilabit ad te
et pacatum reddet habitaculum iustitiae tuae;</span>
	<span class="versiculo"><sup>7</sup> in tantum ut, si priora tua fuerint parva,
et novissima tua multiplicentur nimis.</span>
	<span class="versiculo"><sup>8</sup> Interroga enim generationem pristinam
et diligenter investiga patrum memoriam.</span>
	<span class="versiculo"><sup>9</sup> Hesterni quippe sumus et ignoramus,
quoniam sicut umbra dies nostri sunt super terram.</span>
	<span class="versiculo"><sup>10</sup> Nonne ipsi docebunt te, loquentur tibi
et de corde suo proferent eloquia?</span>
	<span class="versiculo"><sup>11</sup> Numquid virere potest scirpus absque umore,
aut crescere carectum sine aqua?</span>
	<span class="versiculo"><sup>12</sup> Cum adhuc sit in flore, nec carpatur manu,
ante omnes herbas arescit.</span>
	<span class="versiculo"><sup>13</sup> Sic viae omnium, qui obliviscuntur Deum,
et spes impii peribit.</span>
	<span class="versiculo"><sup>14</sup> Cuius spes filum tenue,
et sicut tela aranearum fiducia eius.</span>
	<span class="versiculo"><sup>15</sup> Innitetur super domum suam et non stabit;
fulciet eam et non consurget.</span>
	<span class="versiculo"><sup>16</sup> Umectus videtur, antequam veniat sol,
et in horto suo germen eius egredietur.</span>
	<span class="versiculo"><sup>17</sup> Super acervum petrarum radices eius densabuntur,
et inter lapides commorabitur.</span>
	<span class="versiculo"><sup>18</sup> Si absorbuerit eum de loco suo,
negabit eum et dicet: &#x201c;Non novi te&#x201d;.</span>
	<span class="versiculo"><sup>19</sup> Haec est enim laetitia viae eius,
ut rursum de terra alii germinentur.</span>
	<span class="versiculo"><sup>20</sup> Deus non proiciet simplicem
nec porriget manum malignis,</span>
	<span class="versiculo"><sup>21</sup> donec impleatur risu os tuum,
et labia tua iubilo.</span>
	<span class="versiculo"><sup>22</sup> Qui oderunt te, induentur confusione,
et tabernaculum impiorum non subsistet &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
