<div>
	<span class="capitulo">35</span>
	<span class="versiculo"><sup>1</sup> Igitur Eliu haec rursum locutus est:</span>
	<span class="versiculo"><sup>2</sup> &#x201c; Numquid aequa tibi videtur tua cogitatio,
ut diceres: &#x201c;Iustificatio mea coram Deo&#x201d;?</span>
	<span class="versiculo"><sup>3</sup> Dixisti enim: &#x201c;Quid ad te?
Vel quid tibi proderit, si ego peccavero?&#x201d;.</span>
	<span class="versiculo"><sup>4</sup> Itaque ego respondebo sermonibus tuis
et amicis tuis tecum.</span>
	<span class="versiculo"><sup>5</sup> Suspice caelum et intuere
et contemplare nubes quod altiores te sint.</span>
	<span class="versiculo"><sup>6</sup> Si peccaveris, quid facies ei?
Et si multiplicatae fuerint iniquitates tuae, quid facies contra eum?</span>
	<span class="versiculo"><sup>7</sup> Porro si iuste egeris, quid donabis ei?
Aut quid de manu tua accipiet?</span>
	<span class="versiculo"><sup>8</sup> Homini, qui similis tui est, nocebit impietas tua,
et filium hominis adiuvabit iustitia tua.</span>
	<span class="versiculo"><sup>9</sup> Propter multitudinem oppressorum clamabunt
et eiulabunt propter vim brachii tyrannorum,</span>
	<span class="versiculo"><sup>10</sup> sed nemo dixit: &#x201c;Ubi est Deus, qui fecit me,
qui dedit carmina in nocte,</span>
	<span class="versiculo"><sup>11</sup> qui docet nos super iumenta terrae
et super volucres caeli erudit nos?&#x201d;.</span>
	<span class="versiculo"><sup>12</sup> Ibi clamabunt, et non exaudiet,
propter superbiam malorum.</span>
	<span class="versiculo"><sup>13</sup> Etiam, frustra: non audiet Deus,
et Omnipotens non intuebitur.</span>
	<span class="versiculo"><sup>14</sup> Omnino cum dixeris: &#x201c;Non considerat&#x201d;,
iudicium est coram illo, et exspectas eum.</span>
	<span class="versiculo"><sup>15</sup> Et nunc cum dicis: &#x201c;Ira eius poenas non infert,
nec ulciscitur scelus valde&#x201d;,</span>
	<span class="versiculo"><sup>16</sup> Iob frustra aperit os suum
et absque scientia verba multiplicat &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
