<div>
	<span class="capitulo">28</span>
	<span class="versiculo"><sup>1</sup> Habet argentum venarum principia
et auro locus est, in quo conflatur.</span>
	<span class="versiculo"><sup>2</sup> Ferrum de terra tollitur,
et lapis solutus calore in aes vertitur.</span>
	<span class="versiculo"><sup>3</sup> Terminum posuit tenebris
et universorum finem ipse scrutatur,
lapidem quoque caliginis et umbrae.</span>
	<span class="versiculo"><sup>4</sup> Aperuit cuniculos gens peregrina,
ipsique obliti sunt pedes,
penduli haerent plus quam vir nutans.</span>
	<span class="versiculo"><sup>5</sup> Terra, de qua oriebatur panis,
in profundo subversa est sicut per ignem.</span>
	<span class="versiculo"><sup>6</sup> Locus sapphiri lapides eius,
et glebae illius aurum.</span>
	<span class="versiculo"><sup>7</sup> Semitam ignoravit avis rapax,
nec intuitus est eam oculus vulturis.</span>
	<span class="versiculo"><sup>8</sup> Non calcaverunt eam filii superbiae,
nec pertransivit per eam leaena.</span>
	<span class="versiculo"><sup>9</sup> Ad silicem extendit manum suam,
subvertit a radicibus montes.</span>
	<span class="versiculo"><sup>10</sup> In petris canales excidit,
et omne pretiosum vidit oculus eius.</span>
	<span class="versiculo"><sup>11</sup> Profunda quoque fluviorum scrutatus est
et abscondita in lucem produxit.</span>
	<span class="versiculo"><sup>12</sup> Sapientia vero ubi invenitur?
Et quis est locus intellegentiae?</span>
	<span class="versiculo"><sup>13</sup> Nescit homo structuram eius,
nec invenitur in terra viventium.</span>
	<span class="versiculo"><sup>14</sup> Abyssus dicit: &#x201c;Non est in me&#x201d;;
et mare loquitur: &#x201c;Non est mecum&#x201d;.</span>
	<span class="versiculo"><sup>15</sup> Non dabitur aurum obryzum pro ea,
nec appendetur argentum in commutatione eius.</span>
	<span class="versiculo"><sup>16</sup> Non appendetur auro Ophir
nec lapidi sardonycho pretiosissimo vel sapphiro.</span>
	<span class="versiculo"><sup>17</sup> Non adaequabitur ei aurum vel vitrum,
nec commutabuntur pro ea vasa auri.</span>
	<span class="versiculo"><sup>18</sup> Corallia et crystallum non memorabuntur comparatione eius;
et possessio sapientiae potior margaritis.</span>
	<span class="versiculo"><sup>19</sup> Non adaequabitur ei topazius de Aethiopia
nec auro mundissimo componetur.</span>
	<span class="versiculo"><sup>20</sup> Unde ergo sapientia venit,
et quis est locus intellegentiae?</span>
	<span class="versiculo"><sup>21</sup> Abscondita est ab oculis omnium viventium,
volucres quoque caeli latet.</span>
	<span class="versiculo"><sup>22</sup> Perditio et mors dixerunt:
&#x201c;Auribus nostris audivimus famam eius&#x201d;.</span>
	<span class="versiculo"><sup>23</sup> Deus intellegit viam eius,
et ipse novit locum illius.</span>
	<span class="versiculo"><sup>24</sup> Ipse enim fines mundi intuetur
et omnia, quae sub caelo sunt, respicit.</span>
	<span class="versiculo"><sup>25</sup> Qui fecit ventis pondus
et aquas appendit in mensura,</span>
	<span class="versiculo"><sup>26</sup> quando ponebat pluviis legem
et viam procellis sonantibus,</span>
	<span class="versiculo"><sup>27</sup> tunc vidit illam et enarravit
et praeparavit et investigavit.</span>
	<span class="versiculo"><sup>28</sup> Et dixit homini: &#x201c;Ecce timor Domini, ipsa est sapientia;
et recedere a malo intellegentia&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
