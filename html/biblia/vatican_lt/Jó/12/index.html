<div>
	<span class="capitulo">12</span>
	<span class="versiculo"><sup>1</sup> Respondens autem Iob dixit:</span>
	<span class="versiculo"><sup>2</sup> &#x201c; Ergo vos estis soli homines,
et vobiscum morietur sapientia.</span>
	<span class="versiculo"><sup>3</sup> Et mihi est cor sicut et vobis,
nec inferior vestri sum;
quis enim haec, quae nostis, ignorat?</span>
	<span class="versiculo"><sup>4</sup> Qui deridetur ab amico suo sicut ego,
invocabit Deum, et exaudiet eum; deridetur enim iusti integritas.</span>
	<span class="versiculo"><sup>5</sup> Lampas contempta apud cogitationes eorum, qui securi sunt,
parata iis, qui vacillant pede.</span>
	<span class="versiculo"><sup>6</sup> Tranquilla sunt tabernacula praedonum
et secura iis, qui provocant Deum, iis, qui Deum tenent manu sua.</span>
	<span class="versiculo"><sup>7</sup> Nimirum interroga iumenta, et docebunt te,
et volatilia caeli, et indicabunt tibi.</span>
	<span class="versiculo"><sup>8</sup> Loquere terrae, et docebit te;
et narrabunt pisces maris.</span>
	<span class="versiculo"><sup>9</sup> Quis ignorat in omnibus his
quod manus Domini hoc fecerit?</span>
	<span class="versiculo"><sup>10</sup> In cuius manu anima omnis viventis
et spiritus universae carnis hominis.</span>
	<span class="versiculo"><sup>11</sup> Nonne auris verba diiudicat,
et palatum cibum sibi gustat?</span>
	<span class="versiculo"><sup>12</sup> In senibus est sapientia,
et in longaevis prudentia.</span>
	<span class="versiculo"><sup>13</sup> Apud ipsum est sapientia et fortitudo;
ipse habet consilium et intellegentiam.</span>
	<span class="versiculo"><sup>14</sup> Si destruxerit, nemo est, qui aedificet;
si incluserit hominem, nullus est, qui aperiat.</span>
	<span class="versiculo"><sup>15</sup> Si continuerit aquas, arescent;
et, si emiserit eas, subvertent terram.</span>
	<span class="versiculo"><sup>16</sup> Apud ipsum est fortitudo et sapientia;
ipse novit et decipientem et eum qui decipitur.</span>
	<span class="versiculo"><sup>17</sup> Inducit consiliarios spoliatos
et iudices in stuporem.</span>
	<span class="versiculo"><sup>18</sup> Balteum regum dissolvit
et praecingit fune renes eorum.</span>
	<span class="versiculo"><sup>19</sup> Inducit sacerdotes spoliatos
et optimates supplantat,</span>
	<span class="versiculo"><sup>20</sup> commutans labium veracium
et doctrinam senum auferens.</span>
	<span class="versiculo"><sup>21</sup> Effundit despectionem super principes
et cingulum fortium relaxat.</span>
	<span class="versiculo"><sup>22</sup> Qui revelat profunda de tenebris
et producit in lucem umbram mortis.</span>
	<span class="versiculo"><sup>23</sup> Qui multiplicat gentes et perdit eas
et subversas in integrum restituit.</span>
	<span class="versiculo"><sup>24</sup> Qui immutat cor principum populi terrae et decipit eos
et errare eos faciet per invium desertum.</span>
	<span class="versiculo"><sup>25</sup> Palpabunt quasi in tenebris et non in luce,
et errare eos faciet quasi ebrios.</span>
</div>
