<div>
	<span class="capitulo">26</span>
	<span class="versiculo"><sup>1</sup> Respondens autem Iob dixit:</span>
	<span class="versiculo"><sup>2</sup> &#x201c; Quomodo adiuvisti imbecillem?
Et sustentas brachium eius, qui non est fortis?</span>
	<span class="versiculo"><sup>3</sup> Quod dedisti illi consilium, qui non habet sapientiam?
Et prudentiam tuam ostendisti plurimam!</span>
	<span class="versiculo"><sup>4</sup> Quem docere voluisti?
Et cuius est spiritus, qui egreditur ex te?</span>
	<span class="versiculo"><sup>5</sup> Ecce umbrae gemunt sub aquis,
et qui habitant cum eis.</span>
	<span class="versiculo"><sup>6</sup> Nudus est infernus coram illo,
et nullum est operimentum Perditioni.</span>
	<span class="versiculo"><sup>7</sup> Qui extendit aquilonem super vacuum
et appendit terram super nihilum.</span>
	<span class="versiculo"><sup>8</sup> Qui ligat aquas in nubibus suis,
ut non erumpant pariter deorsum.</span>
	<span class="versiculo"><sup>9</sup> Qui operit faciem solii sui
expandens super illud nebulam suam.</span>
	<span class="versiculo"><sup>10</sup> Terminum circumdedit aquis,
usque dum finiantur lux et tenebrae.</span>
	<span class="versiculo"><sup>11</sup> Columnae caeli contremiscunt
et pavent ab increpatione eius.</span>
	<span class="versiculo"><sup>12</sup> In fortitudine sua terruit mare
et prudentia sua percussit Rahab.</span>
	<span class="versiculo"><sup>13</sup> Spiritus eius serenavit caelos,
et manus eius confodit colubrum fugientem.</span>
	<span class="versiculo"><sup>14</sup> Ecce haec sunt termini viarum eius;
et, cum vix parvam stillam sermonis eius audierimus,
quis poterit tonitruum magnitudinis illius intueri? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
