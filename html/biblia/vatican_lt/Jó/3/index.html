<div>
	<span class="capitulo">3</span>
	<span class="versiculo"><sup>1</sup> Post haec aperuit Iob os suum et maledixit diei suo</span>
	<span class="versiculo"><sup>2</sup> et locutus est:</span>
	<span class="versiculo"><sup>3</sup> &#x201c; Pereat dies, in qua natus sum,
et nox, in qua dictum est: &#x201c;Conceptus est homo&#x201d;.</span>
	<span class="versiculo"><sup>4</sup> Dies ille vertatur in tenebras;
non requirat eum Deus desuper,
et non illustretur lumine.</span>
	<span class="versiculo"><sup>5</sup> Obscurent eum tenebrae et umbra mortis;
occupet eum caligo,
et involvatur amaritudine.</span>
	<span class="versiculo"><sup>6</sup> Noctem illam tenebrosus turbo possideat;
non computetur in diebus anni
nec numeretur in mensibus.</span>
	<span class="versiculo"><sup>7</sup> Sit nox illa solitaria nec laude digna;</span>
	<span class="versiculo"><sup>8</sup> maledicant ei, qui maledicunt diei,
qui parati sunt suscitare Leviathan.</span>
	<span class="versiculo"><sup>9</sup> Obtenebrentur stellae crepusculi eius;
exspectet lucem, et non sit,
nec videat palpebras aurorae,</span>
	<span class="versiculo"><sup>10</sup> quia non conclusit ostia ventris, qui portavit me,
nec abstulit mala ab oculis meis.</span>
	<span class="versiculo"><sup>11</sup> Quare non in vulva mortuus sum?
Egressus ex utero non statim perii?</span>
	<span class="versiculo"><sup>12</sup> Quare exceptus genibus?
Cur lactatus uberibus?</span>
	<span class="versiculo"><sup>13</sup> Nunc enim dormiens silerem
et somno meo requiescerem</span>
	<span class="versiculo"><sup>14</sup> cum regibus et consulibus terrae,
qui aedificant sibi solitudines,</span>
	<span class="versiculo"><sup>15</sup> aut cum principibus, qui possident aurum
et replent domos suas argento.</span>
	<span class="versiculo"><sup>16</sup> Aut sicut abortivum absconditum non subsisterem,
vel qui concepti non viderunt lucem.</span>
	<span class="versiculo"><sup>17</sup> Ibi impii cessaverunt a tumultu,
et ibi requieverunt fessi robore.</span>
	<span class="versiculo"><sup>18</sup> Et quondam vincti pariter sine molestia
non audierunt vocem exactoris.</span>
	<span class="versiculo"><sup>19</sup> Parvus et magnus ibi sunt,
et servus liber a domino suo.</span>
	<span class="versiculo"><sup>20</sup> Quare misero data est lux,
et vita his, qui in amaritudine animae sunt?</span>
	<span class="versiculo"><sup>21</sup> Qui exspectant mortem, et non venit,
et effodiunt quaerentes illam magis quam thesauros;</span>
	<span class="versiculo"><sup>22</sup> gaudentque vehementer
et laetantur sepulcro.</span>
	<span class="versiculo"><sup>23</sup> Viro, cuius abscondita est via,
et circumdedit eum Deus tenebris.</span>
	<span class="versiculo"><sup>24</sup> Antequam comedam, suspiro,
et quasi inundantes aquae sic rugitus meus.</span>
	<span class="versiculo"><sup>25</sup> Quia timor, quem timebam, evenit mihi,
et, quod verebar, accidit.</span>
	<span class="versiculo"><sup>26</sup> Non dissimulavi, non silui, non quievi,
et venit super me indignatio &#x201d;.</span>
</div>
