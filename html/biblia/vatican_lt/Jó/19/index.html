<div>
    <span class="capitulo">19</span>
    <span class="versiculo"><sup>1</sup> Respondens autem Iob dixit:</span>
    <span class="versiculo"><sup>2</sup> &#x201c; Usquequo affligitis animam meam
et atteritis me sermonibus?</span>
    <span class="versiculo"><sup>3</sup> En decies obiurgatis me
et non erubescitis opprimentes me.</span>
    <span class="versiculo"><sup>4</sup> Nempe, etsi erravi,
mecum erit error meus.</span>
    <span class="versiculo"><sup>5</sup> Si vos contra me erigimini
et arguitis me opprobriis meis,</span>
    <span class="versiculo"><sup>6</sup> saltem nunc intellegite quia Deus non aequo iudicio afflixerit me
et rete suo me cinxerit.</span>
    <span class="versiculo"><sup>7</sup> Etsi clamo: Vim patior!, non exaudior;
si vociferor, non est qui iudicet.</span>
    <span class="versiculo"><sup>8</sup> Semitam meam circumsaepsit, et transire non possum;
et in calle meo tenebras posuit.</span>
    <span class="versiculo"><sup>9</sup> Spoliavit me gloria mea
et abstulit coronam de capite meo.</span>
    <span class="versiculo"><sup>10</sup> Destruxit me undique, et pereo,
et evellit quasi arborem spem meam.</span>
    <span class="versiculo"><sup>11</sup> Iratus est contra me furor eius,
et sic me habuit quasi hostem suum.</span>
    <span class="versiculo"><sup>12</sup> Simul venerunt turmae eius
et fecerunt sibi viam adversus me
et obsederunt in gyro tabernaculum meum.</span>
    <span class="versiculo"><sup>13</sup> Fratres meos longe fecit a me,
et noti mei quasi alieni recesserunt a me.</span>
    <span class="versiculo"><sup>14</sup> Dereliquerunt me propinqui mei,
et, qui me noverant, obliti sunt mei.</span>
    <span class="versiculo"><sup>15</sup> Inquilini domus meae et ancillae meae sicut alienum habuerunt me,
et quasi peregrinus fui in oculis eorum.</span>
    <span class="versiculo"><sup>16</sup> Servum meum vocavi, et non respondit;
ore proprio deprecabar illum.</span>
    <span class="versiculo"><sup>17</sup> Halitum meum exhorruit uxor mea,
et fetui filiis uteri mei.</span>
    <span class="versiculo"><sup>18</sup> Vel infantes despiciebant me
et, cum surgerem, detrahebant mihi.</span>
    <span class="versiculo"><sup>19</sup> Abominati sunt me quondam consiliarii mei;
et, quem maxime diligebam, aversatus est me.</span>
    <span class="versiculo"><sup>20</sup> Pelli meae, consumptis carnibus, adhaesit os meum,
et evanuit cutis mea circa dentes meos.</span>
    <span class="versiculo"><sup>21</sup> Miseremini mei, miseremini mei, saltem vos, amici mei,
quia manus Domini tetigit me.</span>
    <span class="versiculo"><sup>22</sup> Quare persequimini me sicut Deus
et carnibus meis non saturamini?</span>
    <span class="versiculo"><sup>23</sup> Quis mihi tribuat, ut scribantur sermones mei?
Quis mihi det, ut exarentur in libro</span>
    <span class="versiculo"><sup>24</sup> stilo ferreo et plumbeo,
in aeternum sculpantur in silice?</span>
    <span class="versiculo"><sup>25</sup> Scio enim quod redemptor meus vivit
et in novissimo super pulvere stabit;</span>
    <span class="versiculo"><sup>26</sup> et post pellem meam hanc, quam abstraxerunt,
et de carne mea videbo Deum.</span>
    <span class="versiculo"><sup>27</sup> Quem visurus sum ego ipse,
et oculi mei conspecturi sunt, et non alienum.
Consumpti sunt renes mei in sinu meo.</span>
    <span class="versiculo"><sup>28</sup> Si ergo nunc dicitis: &#x201c;Quomodo persequemur eum
et radicem verbi inveniemus contra eum?&#x201d;,</span>
    <span class="versiculo"><sup>29</sup> timete a facie gladii,
quoniam ultor iniquitatum gladius est;
et scitote esse iudicium &#x201d;.</span>
</div>
