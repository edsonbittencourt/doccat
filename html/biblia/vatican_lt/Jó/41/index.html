<div>
	<span class="capitulo">41</span>
	<span class="versiculo"><sup>1</sup> Ecce spes eius frustrabitur eum,
et aspectu eius praecipitabitur.</span>
	<span class="versiculo"><sup>2</sup> Nemo tam audax, ut suscitet eum.
Quis enim resistere potest vultui eius?</span>
	<span class="versiculo"><sup>3</sup> Quis eum aggressus est et salvus fuit?
Sub omni caelo quisnam?</span>
	<span class="versiculo"><sup>4</sup> Non tacebo super membra eius
et eloquar robur et gratiam struis.</span>
	<span class="versiculo"><sup>5</sup> Quis revelabit faciem indumenti eius,
et duplicia mandibulae eius quis intrabit?</span>
	<span class="versiculo"><sup>6</sup> Portas vultus eius quis aperiet?
Per gyrum dentium eius formido.</span>
	<span class="versiculo"><sup>7</sup> Corpus illius quasi scuta fusilia,
compactum sigillo siliceo:</span>
	<span class="versiculo"><sup>8</sup> unum uni coniungitur,
et ne spiraculum quidem incedit per ea;</span>
	<span class="versiculo"><sup>9</sup> unum alteri adhaeret,
et tenentes se nequaquam separantur.</span>
	<span class="versiculo"><sup>10</sup> Sternutatio eius favillae ignis,
et oculi eius ut palpebrae diluculi.</span>
	<span class="versiculo"><sup>11</sup> De ore eius lampades procedunt,
sicut scintillae ignis emittuntur.</span>
	<span class="versiculo"><sup>12</sup> De naribus eius procedit fumus,
sicut ollae succensae atque ferventis.</span>
	<span class="versiculo"><sup>13</sup> Halitus eius prunas ardere facit,
et flamma de ore eius egreditur.</span>
	<span class="versiculo"><sup>14</sup> In collo eius morabitur fortitudo,
et faciem eius praecedit angor.</span>
	<span class="versiculo"><sup>15</sup> Palearia eius cohaerentia sibi
compressa non moventur.</span>
	<span class="versiculo"><sup>16</sup> Cor eius induratur tamquam lapis
et duratur quasi mola inferior.</span>
	<span class="versiculo"><sup>17</sup> Cum surrexerit, tremunt fortes
et ab undis retrorsum convertuntur.</span>
	<span class="versiculo"><sup>18</sup> Qui impegerit in eum, gladius eius non stabit
nec hasta neque pilum neque thorax;</span>
	<span class="versiculo"><sup>19</sup> reputat enim quasi paleas ferrum
et quasi lignum putridum aes.</span>
	<span class="versiculo"><sup>20</sup> Non fugat eum vir sagittarius,
in stipulam versi sunt ei lapides fundae.</span>
	<span class="versiculo"><sup>21</sup> Quasi stipulam aestimat fustem
et deridet vibrantem acinacem.</span>
	<span class="versiculo"><sup>22</sup> Sub ipso acumina testae,
et sternit tribula super lutum.</span>
	<span class="versiculo"><sup>23</sup> Fervescere facit quasi ollam profundum
et mare ponit quasi vas unguentarium.</span>
	<span class="versiculo"><sup>24</sup> Post se illuminat semitam,
aestimatur abyssus quasi canescens.</span>
	<span class="versiculo"><sup>25</sup> Non est super terram potestas, quae comparetur ei,
qui factus est, ut nullum timeret.</span>
	<span class="versiculo"><sup>26</sup> Omne sublime videt:
ipse est rex super universos filios superbiae &#x201d;.</span>
</div>
