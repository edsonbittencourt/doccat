<div>
    <span class="capitulo">40</span>
    <span class="versiculo"><sup>1</sup> Et respondens Dominus locutus est ad Iob:</span>
    <span class="versiculo"><sup>2</sup> &#x201c; Numquid contendit cum Omnipotente reprehensor?
Qui arguit Deum, debet respondere ad ea &#x201d;.</span>
    <span class="versiculo"><sup>3</sup> Respondens autem Iob Domino dixit:</span>
    <span class="versiculo"><sup>4</sup> &#x201c; Ecce leviter locutus sum, quid respondebo tibi?
Manum meam ponam super os meum.</span>
    <span class="versiculo"><sup>5</sup> Unum locutus sum, quod non repetam,
et alterum, quibus ultra non addam &#x201d;.</span>
    <span class="versiculo"><sup>6</sup> Respondens autem Dominus Iob de turbine dixit:</span>
    <span class="versiculo"><sup>7</sup> &#x201c; Accinge sicut vir lumbos tuos;
interrogabo te, et edoce me.</span>
    <span class="versiculo"><sup>8</sup> Numquid irritum facies iudicium meum
et condemnabis me, ut tu iustificeris?</span>
    <span class="versiculo"><sup>9</sup> Et si habes brachium sicut Deus
et si voce simili tonas?</span>
    <span class="versiculo"><sup>10</sup> Circumda tibi decorem et sublimitatem;
gloria et decore induere.</span>
    <span class="versiculo"><sup>11</sup> Effunde vehementiam furoris tui
et respiciens omnem arrogantem humilia.</span>
    <span class="versiculo"><sup>12</sup> Respice cunctos superbos et confunde eos
et contere impios in loco suo.</span>
    <span class="versiculo"><sup>13</sup> Absconde eos in pulvere simul
et facies eorum claude in fovea;</span>
    <span class="versiculo"><sup>14</sup> et ego confitebor
quod salvare te possit dextera tua.</span>
    <span class="versiculo"><sup>15</sup> Ecce Behemoth, quem feci tecum;
fenum quasi bos comedit.</span>
    <span class="versiculo"><sup>16</sup> Fortitudo eius in lumbis eius,
et virtus illius in umbilico ventris eius.</span>
    <span class="versiculo"><sup>17</sup> Stringit caudam suam quasi cedrum,
nervi femorum eius perplexi sunt.</span>
    <span class="versiculo"><sup>18</sup> Ossa eius velut fistulae aeris,
cartilago illius quasi laminae ferreae.</span>
    <span class="versiculo"><sup>19</sup> Ipse est principium viarum Dei;
qui fecit eum, applicabit gladium eius.</span>
    <span class="versiculo"><sup>20</sup> Huic montes tributum ferunt,
omnes bestiae agri ludunt ibi.</span>
    <span class="versiculo"><sup>21</sup> Sub lotis silvestribus dormit,
in secreto calami et in locis umentibus;</span>
    <span class="versiculo"><sup>22</sup> loti silvestres umbra eum protegunt,
circumdant eum salices torrentis.</span>
    <span class="versiculo"><sup>23</sup> Si fluvius intumescat, non tremit;
securus est, si prorumpat fluctus ad os eius.</span>
    <span class="versiculo"><sup>24</sup> In oculis eius quis capiet eum
et in sudibus perforabit nares eius?</span>
    <span class="versiculo"><sup>25</sup> An extrahere poteris Leviathan hamo
et fune ligabis linguam eius?</span>
    <span class="versiculo"><sup>26</sup> Numquid pones iuncum in naribus eius
aut spina perforabis maxillam eius?</span>
    <span class="versiculo"><sup>27</sup> Numquid multiplicabit ad te preces
aut loquetur tibi mollia?</span>
    <span class="versiculo"><sup>28</sup> Numquid feriet tecum pactum,
et accipies eum servum sempiternum?</span>
    <span class="versiculo"><sup>29</sup> Numquid illudes ei quasi avi
aut ligabis eum pro puellis tuis?</span>
    <span class="versiculo"><sup>30</sup> Speculabuntur super eum socii,
divident illum negotiatores?</span>
    <span class="versiculo"><sup>31</sup> Numquid implebis telis pellem eius
et iaculo hamato piscium caput illius?</span>
    <span class="versiculo"><sup>32</sup> Pone super eum manum tuam;
memento belli nec ultra addas.</span>
</div>
