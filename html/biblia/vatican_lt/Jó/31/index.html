<div>
    <span class="capitulo">31</span>
    <span class="versiculo"><sup>1</sup> Pepigi foedus cum oculis meis
ut ne cogitarem quidem de virgine.</span>
    <span class="versiculo"><sup>2</sup> Quae enim pars mea apud Deum desuper,
et quae hereditas apud Omnipotentem in excelsis?</span>
    <span class="versiculo"><sup>3</sup> Numquid non perditio est iniquo,
et alienatio operantibus iniustitiam?</span>
    <span class="versiculo"><sup>4</sup> Nonne ipse considerat vias meas
et cunctos gressus meos dinumerat?</span>
    <span class="versiculo"><sup>5</sup> Si ambulavi in vanitate,
et festinavit in dolo pes meus,</span>
    <span class="versiculo"><sup>6</sup> appendat me in statera iusta
et sciat Deus integritatem meam.</span>
    <span class="versiculo"><sup>7</sup> Si declinavit gressus meus de via,
et si secutum est oculos meos cor meum,
et si manibus meis adhaesit macula,</span>
    <span class="versiculo"><sup>8</sup> seram, et alius comedat,
et progenies mea eradicetur.</span>
    <span class="versiculo"><sup>9</sup> Si deceptum est cor meum super muliere,
et si ad ostium amici mei insidiatus sum,</span>
    <span class="versiculo"><sup>10</sup> molat pro alio uxor mea,
et super illam incurventur alii.</span>
    <span class="versiculo"><sup>11</sup> Hoc enim nefas est
et iniquitas iudicialis;</span>
    <span class="versiculo"><sup>12</sup> ignis est usque ad perditionem devorans
et omnia eradicans genimina.</span>
    <span class="versiculo"><sup>13</sup> Si contempsi subire iudicium cum servo meo et ancilla mea,
cum disceptarent adversum me,</span>
    <span class="versiculo"><sup>14</sup> quid enim faciam, cum surrexerit ad iudicandum Deus;
et, cum quaesierit, quid respondebo illi?</span>
    <span class="versiculo"><sup>15</sup> Numquid non in ventre fecit me,
qui et illum operatus est,
et formavit me in visceribus unus?</span>
    <span class="versiculo"><sup>16</sup> Si negavi, quod volebant, pauperibus
et oculos viduae languescere feci;</span>
    <span class="versiculo"><sup>17</sup> si comedi buccellam meam solus,
et non comedit pupillus ex ea,</span>
    <span class="versiculo"><sup>18</sup> quia ab infantia mea educavi eum ut pater
et de ventre matris meae direxi eam;</span>
    <span class="versiculo"><sup>19</sup> si despexi pereuntem, eo quod non habuerit indumentum,
et absque operimento pauperem;</span>
    <span class="versiculo"><sup>20</sup> si non benedixerunt mihi latera eius,
et de velleribus ovium mearum calefactus est;</span>
    <span class="versiculo"><sup>21</sup> si levavi super pupillum manum meam,
cum viderem in porta adiutorium mihi,</span>
    <span class="versiculo"><sup>22</sup> umerus meus a iunctura sua cadat,
et brachium meum cum ossibus lacertorum confringatur,</span>
    <span class="versiculo"><sup>23</sup> quia timor super me calamitas a Deo,
et contra maiestatem eius nihil valerem!</span>
    <span class="versiculo"><sup>24</sup> Si putavi aurum securitatem meam
et obryzo dixi: Fiducia mea!;</span>
    <span class="versiculo"><sup>25</sup> si laetatus sum super multis divitiis meis,
et quia plurima repperit manus mea;</span>
    <span class="versiculo"><sup>26</sup> si vidi solem, cum fulgeret,
et lunam incedentem clare,</span>
    <span class="versiculo"><sup>27</sup> et decepit me in abscondito cor meum,
et osculatus sum manum meam ore meo,</span>
    <span class="versiculo"><sup>28</sup> quae est iniquitas iudicialis,
eo quod negassem Deum desuper;</span>
    <span class="versiculo"><sup>29</sup> si gavisus sum ad ruinam eius, qui me oderat,
et exsultavi quod invenisset eum malum,</span>
    <span class="versiculo"><sup>30</sup> cum non dederim ad peccandum guttur meum,
ut expeterem maledicens animam eius;</span>
    <span class="versiculo"><sup>31</sup> si non dixerunt viri tabernaculi mei: &#x201c;Quis det, qui de carnibus eius non saturatus sit?&#x201d;;</span>
    <span class="versiculo"><sup>32</sup> foris non mansit peregrinus,
ostium meum viatori patuit;</span>
    <span class="versiculo"><sup>33</sup> si abscondi quasi homo peccatum meum
et celavi in sinu meo iniquitatem meam;</span>
    <span class="versiculo"><sup>34</sup> si expavi ad multitudinem nimiam,
et despectio propinquorum terruit me,
et magis tacui nec egressus sum ostium.</span>
    <span class="versiculo"><sup>35</sup> Quis mihi tribuat auditorem?
Ecce signum meum! Omnipotens respondeat mihi!
Ecce liber, quem scripsit vir litis meae,</span>
    <span class="versiculo"><sup>36</sup> ut in umero meo portem illum
et alligem illum quasi coronam mihi.</span>
    <span class="versiculo"><sup>37</sup> Numerum graduum meorum pronuntiabo illi
et quasi principem adibo eum.</span>
    <span class="versiculo"><sup>38</sup> Si adversum me terra mea clamat,
et cum ipsa sulci eius deflent;</span>
    <span class="versiculo"><sup>39</sup> si fructus eius comedi absque pecunia
et animam agricolarum eius afflixi,</span>
    <span class="versiculo"><sup>40</sup> pro frumento oriatur mihi tribulus,
et pro hordeo herba foetida! &#x201d;.
Finita sunt verba Iob.</span>
</div>
