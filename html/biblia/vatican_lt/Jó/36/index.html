<div>
	<span class="capitulo">36</span>
	<span class="versiculo"><sup>1</sup> Addens quoque Eliu haec locutus est:</span>
	<span class="versiculo"><sup>2</sup> &#x201c; Sustine me paululum, et indicabo tibi:
adhuc enim habeo quod pro Deo loquar.</span>
	<span class="versiculo"><sup>3</sup> Repetam scientiam meam a longe
et Factori meo tribuam iustitiam.</span>
	<span class="versiculo"><sup>4</sup> Vere enim absque mendacio sermones mei,
et perfectus scientia adest tecum.</span>
	<span class="versiculo"><sup>5</sup> Deus potens est; non abicit,
potens virtute cordis.</span>
	<span class="versiculo"><sup>6</sup> Non vivere faciet impium,
sed iudicium pauperibus tribuit.</span>
	<span class="versiculo"><sup>7</sup> Non auferet a iusto oculos suos
et reges in solio collocat in perpetuum,
et illi eriguntur.</span>
	<span class="versiculo"><sup>8</sup> Et si fuerint vincti compedibus
et vinciantur funibus paupertatis,</span>
	<span class="versiculo"><sup>9</sup> indicabit eis opera eorum
et scelera eorum, quia violenti fuerunt.</span>
	<span class="versiculo"><sup>10</sup> Revelabit quoque aurem eorum, ut corripiat,
et loquetur, ut revertantur ab iniquitate.</span>
	<span class="versiculo"><sup>11</sup> Si audierint et observaverint,
complebunt dies suos in bono
et annos suos in deliciis.</span>
	<span class="versiculo"><sup>12</sup> Si autem non audierint, transibunt per canalem mortis
et consumentur in stultitia.</span>
	<span class="versiculo"><sup>13</sup> Impii corde sibi reponent iram Dei
neque clamabunt, cum vincti fuerint.</span>
	<span class="versiculo"><sup>14</sup> Morietur in iuventute anima eorum,
et vita eorum in adulescentia.</span>
	<span class="versiculo"><sup>15</sup> Eripiet de angustia sua pauperem
et revelabit in tribulatione aurem eius.</span>
	<span class="versiculo"><sup>16</sup> Igitur salvabit te de ore angusto,
amplitudo et non angustiae erunt sub te;
requies autem mensae tuae erit plena pinguedine.</span>
	<span class="versiculo"><sup>17</sup> Causa tua quasi impii iudicata est,
causam iudiciumque tenebunt.</span>
	<span class="versiculo"><sup>18</sup> Cave, ne te seducat abundantia,
nec multitudo donorum inclinet te.</span>
	<span class="versiculo"><sup>19</sup> Nonne proferetur clamor tuus nisi in angustia?
Et omnes conatus roboris?</span>
	<span class="versiculo"><sup>20</sup> Ne inhies nocti,
ut ascendat turba pro eis.</span>
	<span class="versiculo"><sup>21</sup> Cave, ne declines ad iniquitatem;
propter hoc enim expertus es miseriam.</span>
	<span class="versiculo"><sup>22</sup> Ecce, Deus excelsus in fortitudine sua.
Quis ei similis doctor?</span>
	<span class="versiculo"><sup>23</sup> Quis poterit scrutari vias eius,
aut quis potest ei dicere: &#x201c;Operatus es iniquitatem&#x201d;?</span>
	<span class="versiculo"><sup>24</sup> Memento, ut magnifices opus eius,
de quo cecinerunt viri.</span>
	<span class="versiculo"><sup>25</sup> Omnes homines vident eum,
unusquisque intuetur procul.</span>
	<span class="versiculo"><sup>26</sup> Ecce, Deus magnus vincens scientiam nostram;
numerus annorum eius inaestimabilis.</span>
	<span class="versiculo"><sup>27</sup> Qui aufert stillas pluviae
et effundit imbres ad instar fluminis,</span>
	<span class="versiculo"><sup>28</sup> quos nubes effundunt,
stillantes super homines multos.</span>
	<span class="versiculo"><sup>29</sup> Profecto quis intellegit dilatationem nubium,
strepitum tabernaculi eius?</span>
	<span class="versiculo"><sup>30</sup> Ecce extendit circum se lumen suum
et fundamenta maris texit.</span>
	<span class="versiculo"><sup>31</sup> Per haec enim iudicat populos
et dat escas copiose.</span>
	<span class="versiculo"><sup>32</sup> In manibus abscondit lucem
et praecipit ei, ut percutiat.</span>
	<span class="versiculo"><sup>33</sup> Fragor eius de eo annuntiat,
zelans ira contra iniquitatem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
