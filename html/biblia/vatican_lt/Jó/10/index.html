<div>
	<span class="capitulo">10</span>
	<span class="versiculo"><sup>1</sup> Taedet animam meam vitae meae;
dimittam adversum me eloquium meum,
loquar in amaritudine animae meae.</span>
	<span class="versiculo"><sup>2</sup> Dicam Deo: Noli me condemnare,
indica mihi cur me ita iudices.</span>
	<span class="versiculo"><sup>3</sup> Numquid bonum tibi videtur, si opprimas me
et calumnieris me, opus manuum tuarum,
et super consilium impiorum arrideas?</span>
	<span class="versiculo"><sup>4</sup> Numquid oculi carnei tibi sunt,
aut, sicut videt homo, et tu videbis?</span>
	<span class="versiculo"><sup>5</sup> Numquid sicut dies hominis dies tui,
et anni tui sicut humana sunt tempora,</span>
	<span class="versiculo"><sup>6</sup> ut quaeras iniquitatem meam
et peccatum meum scruteris,</span>
	<span class="versiculo"><sup>7</sup> cum scias quia nihil impium fecerim,
et sit nemo, qui de manu tua possit eruere?</span>
	<span class="versiculo"><sup>8</sup> Manus tuae fecerunt me
et plasmaverunt me totum in circuitu;
et sic repente praecipitas me?</span>
	<span class="versiculo"><sup>9</sup> Memento, quaeso, quod sicut lutum feceris me
et in pulverem reduces me.</span>
	<span class="versiculo"><sup>10</sup> Nonne sicut lac mulsisti me
et sicut caseum me coagulasti?</span>
	<span class="versiculo"><sup>11</sup> Pelle et carnibus vestisti me;
ossibus et nervis compegisti me.</span>
	<span class="versiculo"><sup>12</sup> Vitam et misericordiam tribuisti mihi,
et visitatio tua custodivit spiritum meum.</span>
	<span class="versiculo"><sup>13</sup> Licet haec celes in corde tuo,
tamen scio haec in animo tuo versari.</span>
	<span class="versiculo"><sup>14</sup> Si peccaverim, observas me
et ab iniquitate mea mundum me esse non pateris.</span>
	<span class="versiculo"><sup>15</sup> Et si impius fuero, vae mihi est;
et si iustus, non levabo caput,
saturatus afflictione et miseria.</span>
	<span class="versiculo"><sup>16</sup> Si superbia extollar, quasi catulum leonis capies me
et iterum mirabilem te exhibebis in me.</span>
	<span class="versiculo"><sup>17</sup> Instauras testes tuos contra me
et multiplicas iram tuam adversum me,
et poenae militant in me.</span>
	<span class="versiculo"><sup>18</sup> Quare de vulva eduxisti me?
Qui utinam consumptus essem, ne oculus me videret!</span>
	<span class="versiculo"><sup>19</sup> Fuissem quasi non essem,
de utero translatus ad tumulum.</span>
	<span class="versiculo"><sup>20</sup> Numquid non paucitas dierum meorum finietur brevi?
Dimitte ergo me, ut refrigerem paululum dolorem meum,</span>
	<span class="versiculo"><sup>21</sup> antequam vadam, et non revertar,
ad terram tenebrarum et umbrae mortis,</span>
	<span class="versiculo"><sup>22</sup> terram caliginis et tenebrarum,
ubi umbra mortis et nullus ordo,
sed sempiternus horror inhabitat &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
