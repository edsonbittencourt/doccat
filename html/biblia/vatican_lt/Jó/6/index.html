<div>
    <span class="capitulo">6</span>
    <span class="versiculo"><sup>1</sup> Respondens autem Iob dixit:</span>
    <span class="versiculo"><sup>2</sup> &#x201c; Utinam appenderetur aegritu do mea,
et calamitatem meam assumerent in statera!</span>
    <span class="versiculo"><sup>3</sup> Nunc vero arena maris haec gravior apparet,
inde verbis meis haesito.</span>
    <span class="versiculo"><sup>4</sup> Quia sagittae Omnipotentis in me sunt,
quarum venenum ebibit spiritus meus;
et terrores Dei militant contra me. 5 Numquid rugiet onager, cum habuerit herbam?
Aut mugiet bos, cum ante praesepe plenum steterit?</span>
    <span class="versiculo"><sup>6</sup> Aut poterit comedi insulsum, quod non est sale conditum?
Aut poterit gustari herba insulsa?</span>
    <span class="versiculo"><sup>7</sup> Quae prius nolebat tangere anima mea,
nunc prae angustia cibi mei sunt.</span>
    <span class="versiculo"><sup>8</sup> Quis det, ut veniat petitio mea,
et, quod exspecto, tribuat mihi Deus?</span>
    <span class="versiculo"><sup>9</sup> Utinam Deus me conterat;
solvat manum suam et succidat me!</span>
    <span class="versiculo"><sup>10</sup> Et haec mihi sit consolatio,
et exsultabo vel in pavore, qui non parcat,
nec celabo sermones Sancti.</span>
    <span class="versiculo"><sup>11</sup> Quae est enim fortitudo mea, ut sustineam?
Aut quis finis meus, ut patienter agam?</span>
    <span class="versiculo"><sup>12</sup> Num fortitudo lapidum, fortitudo mea?
Num caro mea aenea est?</span>
    <span class="versiculo"><sup>13</sup> An non est auxilium mihi in me,
et virtus quoque remota est a me?</span>
    <span class="versiculo"><sup>14</sup> Qui tollit ab amico suo misericordiam,
timorem Omnipotentis derelinquit.</span>
    <span class="versiculo"><sup>15</sup> Fratres mei mentiti sunt me
sicut alveus torrentium, qui evanescunt</span>
    <span class="versiculo"><sup>16</sup> nigrescentes glacie,
cum ingruit super eos nix.</span>
    <span class="versiculo"><sup>17</sup> Tempore, quo diffluunt, arescunt
et, ut incaluerit, solvuntur de loco suo.</span>
    <span class="versiculo"><sup>18</sup> Deflectunt viatorum turmae de viis suis,
ascendentes per desertum pereunt.</span>
    <span class="versiculo"><sup>19</sup> Commeatus Thema consideraverunt,
viatores Saba speraverunt in eis.</span>
    <span class="versiculo"><sup>20</sup> Confusi sunt, quia speraverunt;
venerunt eo usque, et pudore cooperti sunt.</span>
    <span class="versiculo"><sup>21</sup> Ita nunc vos facti estis mihi;
videntes plagam meam, timetis.</span>
    <span class="versiculo"><sup>22</sup> Numquid dixi: Afferte mihi
et de substantia vestra donate mihi?</span>
    <span class="versiculo"><sup>23</sup> vel: Liberate me de manu hostis
et de manu robustorum eruite me?</span>
    <span class="versiculo"><sup>24</sup> Docete me, et ego tacebo,
et, si quid forte ignoravi, instruite me.</span>
    <span class="versiculo"><sup>25</sup> Quare detraxistis sermonibus veritatis,
cum e vobis nullus sit, qui possit arguere me?</span>
    <span class="versiculo"><sup>26</sup> Ad increpandum tantum eloquia concinnatis,
sed in ventum verba desperati.</span>
    <span class="versiculo"><sup>27</sup> Super pupillum irruitis
et subvertere nitimini amicum vestrum.</span>
    <span class="versiculo"><sup>28</sup> Nunc, quaeso, convertimini ad me,
et in faciem vestram non mentiar.</span>
    <span class="versiculo"><sup>29</sup> Revertite! Nulla erit improbitas.
Revertite! Adhuc praesens adest iustitia mea.</span>
    <span class="versiculo"><sup>30</sup> Estne in lingua mea improbitas?
An palatum meum non discernit nequitiam?</span>
</div>
