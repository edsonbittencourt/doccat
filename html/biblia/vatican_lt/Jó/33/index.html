<div>
	<span class="capitulo">33</span>
	<span class="versiculo"><sup>1</sup> Audi igitur, Iob, eloquia mea
et omnes sermones meos ausculta.</span>
	<span class="versiculo"><sup>2</sup> Ecce aperui os meum,
loquatur lingua mea in faucibus meis.</span>
	<span class="versiculo"><sup>3</sup> Ex recto corde sermones mei sunt,
et sententiam puram labia mea loquentur.</span>
	<span class="versiculo"><sup>4</sup> Spiritus Dei fecit me,
et spiraculum Omnipotentis vivificavit me.</span>
	<span class="versiculo"><sup>5</sup> Si potes, responde mihi,
praepara te coram me et consiste.</span>
	<span class="versiculo"><sup>6</sup> Ecce ego sicut tu coram Deo sum
et de eodem luto abscissus sum et ego.</span>
	<span class="versiculo"><sup>7</sup> Verumtamen terror meus non te terreat,
et onus meum non sit tibi grave.</span>
	<span class="versiculo"><sup>8</sup> Dixisti ergo in auribus meis,
et vocem verborum tuorum audivi:</span>
	<span class="versiculo"><sup>9</sup> &#x201c;Mundus sum ego et absque delicto;
immaculatus, et non est iniquitas in me.</span>
	<span class="versiculo"><sup>10</sup> Quia querelas in me repperit,
ideo arbitratus est me inimicum sibi;</span>
	<span class="versiculo"><sup>11</sup> posuit in nervo pedes meos,
custodivit omnes semitas meas&#x201d;.</span>
	<span class="versiculo"><sup>12</sup> Hoc est ergo, in quo non es iustificatus, respondebo tibi,
quia maior est Deus homine.</span>
	<span class="versiculo"><sup>13</sup> Quare adversus eum contendis,
quod non ad omnia verba responderit tibi?</span>
	<span class="versiculo"><sup>14</sup> Semel loquitur Deus,
et secundo idipsum non repetit.</span>
	<span class="versiculo"><sup>15</sup> Per somnium in visione nocturna,
quando irruit sopor super homines,
et dormiunt in lectulo,</span>
	<span class="versiculo"><sup>16</sup> tunc aperit aures virorum
et in visionibus terret eos,</span>
	<span class="versiculo"><sup>17</sup> ut avertat hominem ab his, quae facit,
et liberet eum de superbia,</span>
	<span class="versiculo"><sup>18</sup> eruens animam eius a fovea
et vitam illius, ut non transeat canalem mortis.</span>
	<span class="versiculo"><sup>19</sup> Increpat quoque per dolorem in lectulo,
et tremitus ossium eius continuus.</span>
	<span class="versiculo"><sup>20</sup> Abominabilis ei fit in vita sua panis,
et animae illius cibus ante desiderabilis.</span>
	<span class="versiculo"><sup>21</sup> Tabescet caro eius in conspectu,
et ossa, quae non videbantur, nudabuntur.</span>
	<span class="versiculo"><sup>22</sup> Appropinquavit corruptioni foveae,
et vita illius mortiferis sedibus.</span>
	<span class="versiculo"><sup>23</sup> Si fuerit apud eum angelus, unus de milibus interpres,
ut annuntiet homini aequitatem,</span>
	<span class="versiculo"><sup>24</sup> miserebitur eius et dicet:
&#x201c;Libera eum, ut non descendat in foveam;
inveni, in quo ei propitier&#x201d;.</span>
	<span class="versiculo"><sup>25</sup> Revirescet caro eius plus quam in iuventute,
revertetur ad dies adulescentiae suae.</span>
	<span class="versiculo"><sup>26</sup> Deprecabitur Deum, et placabilis ei erit;
et videbit faciem eius in iubilo,
et reddet homini iustitiam suam.</span>
	<span class="versiculo"><sup>27</sup> Canit ad homines et dicit: &#x201c;Peccavi et iustitiam perverti
et non debui satisfacere.</span>
	<span class="versiculo"><sup>28</sup> Liberavit animam suam, ne pergeret in foveam,
sed vivens lucem videret&#x201d;.</span>
	<span class="versiculo"><sup>29</sup> Ecce haec omnia operatur Deus
duobus, tribus vicibus cum homine,</span>
	<span class="versiculo"><sup>30</sup> ut revocet animas eorum a fovea
et illuminet luce viventium.</span>
	<span class="versiculo"><sup>31</sup> Attende, Iob, et audi me
et tace, dum ego loquor.</span>
	<span class="versiculo"><sup>32</sup> Si autem habes quod loquaris, responde mihi; loquere, volo enim te apparere iustum.</span>
	<span class="versiculo"><sup>33</sup> Quod si non habes, audi me;
tace, et docebo te sapientiam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iob_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
