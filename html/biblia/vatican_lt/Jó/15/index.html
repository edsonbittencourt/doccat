<div>
	<span class="capitulo">15</span>
	<span class="versiculo"><sup>1</sup> Respondens autem Eliphaz Themanites dixit:</span>
	<span class="versiculo"><sup>2</sup> &#x201c; Numquid sapiens respondebit sapientia ventosa
et implebit vento urente stomachum suum?</span>
	<span class="versiculo"><sup>3</sup> Arguens verbis, quae nihil prosunt,
et sententiis, quae nihil iuvant?</span>
	<span class="versiculo"><sup>4</sup> Tu autem pietatem dissolvis
et detrahis meditationi coram Deo.</span>
	<span class="versiculo"><sup>5</sup> Docet enim iniquitas tua os tuum,
et assumis linguam callidorum.</span>
	<span class="versiculo"><sup>6</sup> Condemnabit te os tuum et non ego,
et labia tua respondebunt tibi.</span>
	<span class="versiculo"><sup>7</sup> Numquid primus homo tu natus es
et ante colles formatus?</span>
	<span class="versiculo"><sup>8</sup> Numquid consilium Dei audisti
et tibi attrahis sapientiam?</span>
	<span class="versiculo"><sup>9</sup> Quid nosti, quod nos ignoremus?
Quid intellegis, quod nos nesciamus?</span>
	<span class="versiculo"><sup>10</sup> Et senes et antiqui sunt inter nos,
multo vetustiores quam pater tuus.</span>
	<span class="versiculo"><sup>11</sup> Numquid parum tibi sunt consolationes Dei?
Et verbum lene tecum factum?</span>
	<span class="versiculo"><sup>12</sup> Quid te elevat cor tuum,
et cur attonitos habes oculos?</span>
	<span class="versiculo"><sup>13</sup> Quid vertis contra Deum spiritum tuum
et profers de ore tuo huiuscemodi sermones?</span>
	<span class="versiculo"><sup>14</sup> Quid est homo, ut immaculatus sit,
et ut iustus appareat natus de muliere?</span>
	<span class="versiculo"><sup>15</sup> Ecce, sanctis suis non fidit,
et caeli non sunt mundi in conspectu eius;</span>
	<span class="versiculo"><sup>16</sup> quanto magis abominabilis et corruptus homo,
qui bibit quasi aquam iniquitatem.</span>
	<span class="versiculo"><sup>17</sup> Ostendam tibi, audi me;
quod vidi, narrabo tibi,</span>
	<span class="versiculo"><sup>18</sup> quod sapientes confitentur,
et non celaverunt eos patres eorum:</span>
	<span class="versiculo"><sup>19</sup> quibus solis data est terra,
et non transivit alienus per eos.</span>
	<span class="versiculo"><sup>20</sup> Cunctis diebus suis impius cruciatur,
et numerus annorum incertus est tyranno.</span>
	<span class="versiculo"><sup>21</sup> Sonitus terroris semper in auribus illius,
quasi, cum pax sit, vastator irruat in eum.</span>
	<span class="versiculo"><sup>22</sup> Non credit quod reverti possit de tenebris,
cum sit destinatus gladio.</span>
	<span class="versiculo"><sup>23</sup> Cum se moverit ad quaerendum panem: &#x201c;Ubinam?&#x201d;,
novit quod paratus sit in manu eius tenebrarum dies.</span>
	<span class="versiculo"><sup>24</sup> Terrebit eum tribulatio et angustia,
vallabit eum sicut regem, qui praeparatur ad proelium.</span>
	<span class="versiculo"><sup>25</sup> Tetendit enim adversus Deum manum suam,
et contra Omnipotentem roboratus est.</span>
	<span class="versiculo"><sup>26</sup> Cucurrit adversus eum erecto collo,
spisso scuto armatus.</span>
	<span class="versiculo"><sup>27</sup> Operuit faciem eius crassitudo,
et de lateribus eius arvina dependet.</span>
	<span class="versiculo"><sup>28</sup> Habitavit in civitatibus desolatis
et in domibus desertis, quae in tumulos sunt redactae.</span>
	<span class="versiculo"><sup>29</sup> Non ditabitur, nec perseverabit substantia eius;
nec mittet in terra radicem suam.</span>
	<span class="versiculo"><sup>30</sup> Non recedet de tenebris;
ramos eius arefaciet flamma,
et auferet ventus florem eius.</span>
	<span class="versiculo"><sup>31</sup> Ne credat vanitati errore deceptus,
quia vanitas erit remuneratio eius.</span>
	<span class="versiculo"><sup>32</sup> Antequam dies eius impleantur, abscindentur,
et ramus eius non virescet.</span>
	<span class="versiculo"><sup>33</sup> Laedetur quasi vinea in primo flore botrus eius,
et quasi oliva proiciens florem suum.</span>
	<span class="versiculo"><sup>34</sup> Cangregatio enim impii sterilis,
et ignis devorabit tabernacula eorum, qui munera libenter accipiunt.</span>
	<span class="versiculo"><sup>35</sup> Concepit dolorem et peperit iniquitatem,
et venter eius praeparat dolos.</span>
</div>
