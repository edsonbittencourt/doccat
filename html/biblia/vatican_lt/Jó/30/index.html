<div>
	<span class="capitulo">30</span>
	<span class="versiculo"><sup>1</sup> Nunc autem derident me
iuniores tempore,
quorum non dignabar patres
ponere cum canibus gregis mei;</span>
	<span class="versiculo"><sup>2</sup> quorum virtus manuum mihi erat pro nihilo,
et robur iuvenile perierat totum.</span>
	<span class="versiculo"><sup>3</sup> Egestate et fame steriles, qui rodebant in solitudine,
serotino tempore fiebant turbo et vastatio;</span>
	<span class="versiculo"><sup>4</sup> et mandebant herbas et arborum frutices,
et radix iuniperorum erat cibus eorum.</span>
	<span class="versiculo"><sup>5</sup> De medio eiciebantur,
clamabant contra eos tamquam fures;</span>
	<span class="versiculo"><sup>6</sup> ad ripas habitabant torrentium
et in cavernis terrae et petrarum;</span>
	<span class="versiculo"><sup>7</sup> inter frutices rudebant,
sub sentibus se congerebant;</span>
	<span class="versiculo"><sup>8</sup> filii stultorum et ignobilium
et de terra penitus exturbati.</span>
	<span class="versiculo"><sup>9</sup> Nunc in eorum canticum versus sum
et factus sum eis in proverbium.</span>
	<span class="versiculo"><sup>10</sup> Abominantur me et longe fugiunt a me
et faciem meam conspuere non verentur.</span>
	<span class="versiculo"><sup>11</sup> Pharetram enim suam aperuit et afflixit me
et frenum in os meum immisit.</span>
	<span class="versiculo"><sup>12</sup> Ad dexteram progenies surrexerunt;
pedes meos subverterunt
et complanaverunt contra me semitas ruinae.</span>
	<span class="versiculo"><sup>13</sup> Dissipaverunt itinera mea,
insidiati sunt mihi et praevaluerunt,
et non fuit qui ferret auxilium.</span>
	<span class="versiculo"><sup>14</sup> Quasi rupto muro et aperto irruerunt super me
et sub ruinis devoluti sunt.</span>
	<span class="versiculo"><sup>15</sup> Versi sunt contra me in terrores,
persequitur quasi ventus principatum meum,
et velut nubes pertransiit salus mea.</span>
	<span class="versiculo"><sup>16</sup> Nunc autem in memetipso effunditur anima mea;
et possident me dies afflictionis.</span>
	<span class="versiculo"><sup>17</sup> Nocte os meum perforatur doloribus;
et, qui me comedunt, non dormiunt.</span>
	<span class="versiculo"><sup>18</sup> In multitudine roboris tenent vestimentum meum
et quasi capitio tunicae succinxerunt me.</span>
	<span class="versiculo"><sup>19</sup> Proiecit me in lutum,
et assimilatus sum favillae et cineri.</span>
	<span class="versiculo"><sup>20</sup> Clamo ad te, et non exaudis me;
sto, et non respicis me.</span>
	<span class="versiculo"><sup>21</sup> Mutatus es mihi in crudelem
et in duritia manus tuae adversaris mihi.</span>
	<span class="versiculo"><sup>22</sup> Elevasti me
et quasi super ventum ponens dissolvisti me.</span>
	<span class="versiculo"><sup>23</sup> Scio quia morti trades me,
ubi constituta est domus omni viventi.</span>
	<span class="versiculo"><sup>24</sup> Verumtamen non ad ruinam mittit manum;
et in exitio eius erit salvatio.</span>
	<span class="versiculo"><sup>25</sup> An non flebam quondam super eo, qui afflictus erat,
et compatiebatur anima mea pauperi?</span>
	<span class="versiculo"><sup>26</sup> Exspectabam bona, et venerunt mihi mala;
praestolabar lucem, et eruperunt tenebrae.</span>
	<span class="versiculo"><sup>27</sup> Interiora mea efferbuerunt absque ulla requie;
praevenerunt me dies afflictionis.</span>
	<span class="versiculo"><sup>28</sup> Taetro vultu incedebam sine consolatione,
consurgens in turba clamabam.</span>
	<span class="versiculo"><sup>29</sup> Frater fui draconum
et socius struthionum.</span>
	<span class="versiculo"><sup>30</sup> Cutis mea denigrata est super me,
et ossa mea aruerunt prae caumate.</span>
	<span class="versiculo"><sup>31</sup> Versa est in luctum cithara mea,
et organum meum in vocem flentium.</span>
</div>
