<div>
    <span class="capitulo">3</span>
    <span class="versiculo"><sup>1</sup> Admone illos principibus, pote statibus subditos esse, dicto oboedire, ad omne opus bonum paratos esse,</span>
    <span class="versiculo"><sup>2</sup> neminem blasphemare, non litigiosos esse, modestos, omnem ostendentes mansuetudinem ad omnes homines.</span>
    <span class="versiculo"><sup>3</sup> Eramus enim et nos aliquando insipientes, inoboedientes, errantes, servientes concupiscentiis et voluptatibus variis, in malitia et invidia agentes, odibiles, odientes invicem.</span>
    <span class="versiculo"><sup>4</sup> Cum autem benignitas et humanitas apparuit salvatoris nostri Dei,</span>
    <span class="versiculo"><sup>5</sup> non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,</span>
    <span class="versiculo"><sup>6</sup> quem effudit super nos abunde per Iesum Christum salvatorem nostrum,</span>
    <span class="versiculo"><sup>7</sup> ut iustificati gratia ipsius heredes simus secundum spem vitae aeternae.</span>
    <span class="versiculo"><sup>8</sup> Fidelis sermo, et volo te de his confirmare, ut curent bonis operibus praeesse, qui crediderunt Deo. Haec sunt bona et utilia hominibus;</span>
    <span class="versiculo"><sup>9</sup> stultas autem quaestiones et genealogias et contentiones et pugnas circa legem devita, sunt enim inutiles et vanae.</span>
    <span class="versiculo"><sup>10</sup> Haereticum hominem post unam et secundam correptionem devita,</span>
    <span class="versiculo"><sup>11</sup> sciens quia subversus est, qui eiusmodi est, et delinquit, proprio iudicio condemnatus.</span>
    <span class="versiculo"><sup>12</sup> Cum misero ad te Artemam aut Tychicum, festina ad me venire Nicopolim; ibi enim statui hiemare.</span>
    <span class="versiculo"><sup>13</sup> Zenam legis peritum et Apollo sollicite instrue, ut nihil illis desit.</span>
    <span class="versiculo"><sup>14</sup> Discant autem et nostri bonis operibus praeesse ad usus necessarios, ut non sint infructuosi.</span>
    <span class="versiculo"><sup>15</sup> Salutant te, qui mecum sunt, omnes. Saluta, qui nos amant in fide.
Gratia cum omnibus vobis.</span>
</div>
