<div>
	<span class="capitulo">1</span>
	<span class="versiculo"><sup>1</sup> Paulus servus Dei, apostolus autem Iesu Christi secundum fidem electorum Dei et agnitionem veritatis, quae secundum pietatem est</span>
	<span class="versiculo"><sup>2</sup> in spem vitae aeternae, quam promisit, qui non mentitur, Deus ante tempora saecularia;</span>
	<span class="versiculo"><sup>3</sup> manifestavit autem temporibus suis verbum suum in praedicatione, quae credita est mihi secundum praeceptum salvatoris nostri Dei,</span>
	<span class="versiculo"><sup>4</sup> Tito germano filio secundum communem fidem: gratia et pax a Deo Patre et Christo Iesu salvatore nostro.</span>
	<span class="versiculo"><sup>5</sup> Huius rei gratia reliqui te Cretae, ut ea, quae desunt, corrigas et constituas per civitates presbyteros, sicut ego tibi disposui,</span>
	<span class="versiculo"><sup>6</sup> si quis sine crimine est, unius uxoris vir, filios habens fideles, non in accusatione luxuriae aut non subiectos.</span>
	<span class="versiculo"><sup>7</sup> Oportet enim episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum,</span>
	<span class="versiculo"><sup>8</sup> sed hospitalem, benignum, sobrium, iustum, sanctum, continentem,</span>
	<span class="versiculo"><sup>9</sup> amplectentem eum, qui secundum doctrinam est, fidelem sermonem, ut potens sit et exhortari in doctrina sana et eos, qui contradicunt, arguere.</span>
	<span class="versiculo"><sup>10</sup> Sunt enim multi et non subiecti, vaniloqui et seductores, maxime qui de circumcisione sunt,</span>
	<span class="versiculo"><sup>11</sup> quibus oportet silentium imponere, quia universas domos subvertunt docentes, quae non oportet, turpis lucri gratia.</span>
	<span class="versiculo"><sup>12</sup> Dixit quidam ex illis, proprius ipsorum propheta: &#x201c; Cretenses semper mendaces, malae bestiae, ventres pigri &#x201d;.</span>
	<span class="versiculo"><sup>13</sup> Testimonium hoc verum est. Quam ob causam increpa illos dure, ut sani sint in fide,</span>
	<span class="versiculo"><sup>14</sup> non intendentes Iudaicis fabulis et mandatis hominum aversantium veritatem.</span>
	<span class="versiculo"><sup>15</sup> Omnia munda mundis; coinquinatis autem et infidelibus nihil mundum, sed inquinatae sunt eorum et mens et conscientia.</span>
	<span class="versiculo"><sup>16</sup> Confitentur se nosse Deum, factis autem negant, cum sunt abominati et inoboedientes et ad omne opus bonum reprobi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-titum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
