<div>
	<span class="capitulo">2</span>
	<span class="versiculo"><sup>1</sup> Tu autem loquere, quae decent sanam doctrinam.</span>
	<span class="versiculo"><sup>2</sup> Senes, ut sobrii sint, pudici, prudentes, sani fide, dilectione, patientia.</span>
	<span class="versiculo"><sup>3</sup> Anus similiter in habitu sanctae, non criminatrices, non vino multo deditae, bene docentes,</span>
	<span class="versiculo"><sup>4</sup> ut prudentiam doceant adulescentulas, ut viros suos ament, filios diligant,</span>
	<span class="versiculo"><sup>5</sup> prudentes sint, castae, domus curam habentes, benignae, subditae suis viris, ut non blasphemetur verbum Dei.</span>
	<span class="versiculo"><sup>6</sup> Iuvenes similiter hortare, ut sobrii sint.</span>
	<span class="versiculo"><sup>7</sup> In omnibus teipsum praebens exemplum bonorum operum, in doctrina integritatem, gravitatem,</span>
	<span class="versiculo"><sup>8</sup> in verbo sano irreprehensibilem, ut is, qui ex adverso est, vereatur, nihil habens malum dicere de nobis.</span>
	<span class="versiculo"><sup>9</sup> Servos dominis suis subditos esse in omnibus, placentes esse, non contradicentes,</span>
	<span class="versiculo"><sup>10</sup> non fraudantes, sed omnem fidem bonam ostendentes, ut doctrinam salutaris nostri Dei ornent in omnibus.</span>
	<span class="versiculo"><sup>11</sup> Apparuit enim gratia Dei salutaris omnibus hominibus</span>
	<span class="versiculo"><sup>12</sup> erudiens nos, ut abnegantes impietatem et saecularia desideria sobrie et iuste et pie vivamus in hoc saeculo,</span>
	<span class="versiculo"><sup>13</sup> exspectantes beatam spem et adventum gloriae magni Dei et salvatoris nostri Iesu Christi;</span>
	<span class="versiculo"><sup>14</sup> qui dedit semetipsum pro nobis, ut nos redimeret ab omni iniquitate et mundaret sibi populum peculiarem, sectatorem bonorum operum.</span>
	<span class="versiculo"><sup>15</sup> Haec loquere et exhortare et argue cum omni imperio. Nemo te contemnat!</span>
</div>
