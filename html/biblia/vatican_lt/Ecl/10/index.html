<div>
    <span class="capitulo">10</span>
    <span class="versiculo"><sup>1</sup> Muscae morientes perdunt et corrumpunt oleum unguentarii.
Gravior quam sapientia et gloria est parva stultitia.</span>
    <span class="versiculo"><sup>2</sup> Cor sapientis in dextera eius,
et cor stulti in sinistra illius.</span>
    <span class="versiculo"><sup>3</sup> Sed et in via stultus ambulans, cum ipse insipiens sit, omnes stultos aestimat.</span>
    <span class="versiculo"><sup>4</sup> Si spiritus potestatem habentis ascenderit contra te, locum tuum ne dimiseris, quia lenitas faciet cessare peccata maxima.</span>
    <span class="versiculo"><sup>5</sup> Est malum, quod vidi sub sole quasi errorem egredientem a facie principis:</span>
    <span class="versiculo"><sup>6</sup> positum stultum in dignitate sublimi et divites sedere deorsum.</span>
    <span class="versiculo"><sup>7</sup> Vidi servos in equis et principes ambulantes super terram quasi servos.</span>
    <span class="versiculo"><sup>8</sup> Qui fodit foveam, incidet in eam;
et, qui dissipat murum, mordebit eum coluber.</span>
    <span class="versiculo"><sup>9</sup> Qui excidit lapides, affligetur in eis;
et, qui scindit ligna, periclitabitur ex eis.</span>
    <span class="versiculo"><sup>10</sup> Si retusum fuerit ferrum, et aciem eius non exacueris, labor multiplicabitur, sed lucrum industriae erit sapientia.</span>
    <span class="versiculo"><sup>11</sup> Si mordeat serpens incantatione neglecta, nihil lucri habet incantator.</span>
    <span class="versiculo"><sup>12</sup> Verba oris sapientis gratia,
et labia insipientis praecipitabunt eum.</span>
    <span class="versiculo"><sup>13</sup> Initium verborum eius stultitia,
et novissimum oris illius insipientia mala.</span>
    <span class="versiculo"><sup>14</sup> Stultus verba multiplicat:
&#x201c; Ignorat homo quid futurum sit;
et, quid post se futurum sit, quis ei poterit indicare?&#x201d;.</span>
    <span class="versiculo"><sup>15</sup> Labor stultorum affliget eos,
qui nesciunt in urbem pergere.</span>
    <span class="versiculo"><sup>16</sup> Vae tibi, terra, cuius rex puer est,
et cuius principes mane comedunt.</span>
    <span class="versiculo"><sup>17</sup> Beata terra, cuius rex nobilis est,
et cuius principes vescuntur in tempore suo
ad reficiendum et non ad luxuriam.</span>
    <span class="versiculo"><sup>18</sup> In pigris manibus humiliabitur contignatio,
et in remissis perstillabit domus.</span>
    <span class="versiculo"><sup>19</sup> In risum faciunt epulas;
vinum laetificat vitam,
et pecunia praestat omnia.</span>
    <span class="versiculo"><sup>20</sup> In cogitatione tua regi ne detrahas
et in secreto cubiculi tui ne maledixeris diviti,
quia et aves caeli portabunt vocem tuam,
et, qui habet pennas, annuntiabit sententiam.</span>
</div>
