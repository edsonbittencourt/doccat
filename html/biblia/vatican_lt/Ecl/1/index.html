<div>
	<span class="capitulo">1</span>
	<span class="versiculo"><sup>1</sup> Verba Ecclesiastes filii David regis Ierusalem.&#x201d;</span>
	<span class="versiculo"><sup>2</sup> &#x201c; Vanitas vanitatum,
dixit Ecclesiastes,
vanitas vanitatum et omnia vanitas &#x201d;.</span>
	<span class="versiculo"><sup>3</sup> Quid lucri est homini
de universo labore suo, quo laborat sub sole?</span>
	<span class="versiculo"><sup>4</sup> Generatio praeterit, et generatio advenit,
terra autem in aeternum stat.</span>
	<span class="versiculo"><sup>5</sup> Oritur sol, et occidit sol
et ad locum suum anhelat ibique renascitur.</span>
	<span class="versiculo"><sup>6</sup> Gyrat per meridiem et flectitur ad aquilonem,
lustrans universa in circuitu pergit spiritus
et in circulos suos revertitur.</span>
	<span class="versiculo"><sup>7</sup> Omnia flumina pergunt ad mare, et mare non redundat;
ad locum, unde exeunt, flumina illuc revertuntur in cursu suo.</span>
	<span class="versiculo"><sup>8</sup> Cunctae res difficiles;
non potest eas homo explicare sermone.
Non saturatur oculus visu,
nec auris auditu impletur.</span>
	<span class="versiculo"><sup>9</sup> Quod fuit,
ipsum est, quod futurum est.
Quod factum est,
ipsum est, quod faciendum est:</span>
	<span class="versiculo"><sup>10</sup> nihil sub sole novum.
Si de quadam re dicitur: &#x201c; Ecce hoc novum est &#x201d;,
iam enim praecessit in saeculis, quae fuerunt ante nos.</span>
	<span class="versiculo"><sup>11</sup> Non est priorum memoria,
sed nec eorum quidem, qui postea futuri sunt,
erit recordatio apud eos,
qui futuri sunt in novissimo.</span>
	<span class="versiculo"><sup>12</sup> Ego Ecclesiastes fui rex Israel in Ierusalem</span>
	<span class="versiculo"><sup>13</sup> et proposui in animo meo quaerere et investigare sapienter de omnibus, quae fiunt sub sole. Hanc occupationem pessimam dedit Deus filiis hominum, ut occuparentur in ea.</span>
	<span class="versiculo"><sup>14</sup> Vidi cuncta, quae fiunt sub sole; et ecce universa vanitas et afflictio spiritus.</span>
	<span class="versiculo"><sup>15</sup> Quod est curvum, rectum fieri non potest;
et, quod deficiens est, numerari non potest.</span>
	<span class="versiculo"><sup>16</sup> Locutus sum ego in corde meo dicens: &#x201c; Ecce ego magnificavi et apposui sapientiam super omnes, qui fuerunt ante me in Ierusalem; et mens mea contemplata est multam sapientiam et scientiam &#x201d;.</span>
	<span class="versiculo"><sup>17</sup> Dedique cor meum, ut scirem sapientiam et scientiam, insipientiam et stultitiam. Et agnovi quod in his quoque esset afflictio spiritus, eo quod</span>
	<span class="versiculo"><sup>18</sup> in multa sapientia multus sit maeror;
et, qui addit scientiam, addit et laborem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
