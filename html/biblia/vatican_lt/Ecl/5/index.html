<div>
	<span class="capitulo">5</span>
	<span class="versiculo"><sup>1</sup> Ne temere quid loquaris, neque cor tuum sit velox ad proferen dum sermonem coram Deo; Deus enim in caelo, et tu super terram: idcirco sint pauci sermones tui.</span>
	<span class="versiculo"><sup>2</sup> Multas curas sequuntur somnia,
et in multis sermonibus invenietur stultitia.</span>
	<span class="versiculo"><sup>3</sup> Si quid vovisti Deo, ne moreris reddere: displicet enim ei stulta promissio; sed, quodcumque voveris, redde.</span>
	<span class="versiculo"><sup>4</sup> Multoque melius est non vovere, quam post votum promissa non reddere.</span>
	<span class="versiculo"><sup>5</sup> Ne dederis os tuum, ut peccare faciat carnem tuam, neque dicas coram angelo: &#x201c; Error fuit &#x201d;; ne forte iratus Deus contra sermones tuos dissipet opera manuum tuarum.</span>
	<span class="versiculo"><sup>6</sup> Ubi multa sunt somnia, plurimae sunt vanitates et sermones innumeri; tu vero Deum time.</span>
	<span class="versiculo"><sup>7</sup> Si videris calumnias egenorum et subreptionem iudicii et iustitiae in provincia, non mireris super hoc negotio, quia excelso excelsior vigilat, et super hos quoque eminentiores sunt alii;</span>
	<span class="versiculo"><sup>8</sup> et terrae lucrum in omnibus est rex, cuius agri culti sunt.</span>
	<span class="versiculo"><sup>9</sup> Qui diligit pecuniam, pecunia non implebitur; et, qui amat divitias, fructum non capiet ex eis; et hoc ergo vanitas.</span>
	<span class="versiculo"><sup>10</sup> Ubi multae sunt opes, multi et qui comedunt eas; et quid prodest possessori, nisi quod cernit divitias oculis suis?</span>
	<span class="versiculo"><sup>11</sup> Dulcis est somnus operanti,
sive parum sive multum comedat;
saturitas autem divitis
non sinit eum dormire.</span>
	<span class="versiculo"><sup>12</sup> Est et infirmitas pessima, quam vidi sub sole: divitiae conservatae in malum domini sui.</span>
	<span class="versiculo"><sup>13</sup> Perierunt enim in negotio pessimo; si generavit filium, in summa egestate erit.</span>
	<span class="versiculo"><sup>14</sup> Sicut egressus est de utero matris suae, nudus iterum abibit, sicut venit, et nihil auferet secum de labore suo, quod tollat in manu sua.</span>
	<span class="versiculo"><sup>15</sup> Miserabilis prorsus infirmitas: quomodo venit, sic revertetur. Quid ergo prodest ei quod laboravit in ventum?</span>
	<span class="versiculo"><sup>16</sup> Cunctis enim diebus vitae suae comedit in tenebris et in curis multis et in aerumna atque tristitia.</span>
	<span class="versiculo"><sup>17</sup> Ecce quod ego vidi bonum, quod pulchrum, ut comedat quis et bibat et fruatur laetitia ex labore suo, quo laboravit ipse sub sole, numero dierum vitae suae, quos dedit ei Deus; haec enim est pars illius.</span>
	<span class="versiculo"><sup>18</sup> Et quidem omni homini, cui dedit Deus divitias atque substantiam, potestatemque ei tribuit, ut comedat ex eis et tollat partem suam et laetetur de labore suo: hoc est donum Dei.</span>
	<span class="versiculo"><sup>19</sup> Non enim satis recordabitur dierum vitae suae, eo quod Deus occupet deliciis cor eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
