<div>
	<span class="capitulo">11</span>
	<span class="versiculo"><sup>1</sup> Mitte panem tuum super transeuntes aquas, quia post tempora multa invenies illum.</span>
	<span class="versiculo"><sup>2</sup> Da partem septem necnon et octo, quia ignoras, quid futurum sit mali super terram.</span>
	<span class="versiculo"><sup>3</sup> Si repletae fuerint nubes,
imbrem super terram effundent;
si ceciderit lignum ad austrum aut ad aquilonem,
in quocumque loco ceciderit, ibi erit.</span>
	<span class="versiculo"><sup>4</sup> Qui observat ventum, non seminat, et, qui considerat nubes, numquam metet.</span>
	<span class="versiculo"><sup>5</sup> Quomodo ignoras, quae sit via spiritus, et qua ratione compingantur ossa in ventre praegnantis, sic nescis opera Dei, qui fabricator est omnium.</span>
	<span class="versiculo"><sup>6</sup> Mane semina semen tuum,
et vespere ne cesset manus tua,
quia nescis quid magis prosit,
hoc aut illud,
et si utrumque simul melius erit.</span>
	<span class="versiculo"><sup>7</sup> Dulce lumen,
et delectabile est oculis videre solem.</span>
	<span class="versiculo"><sup>8</sup> Si annis multis vixerit homo
et in his omnibus laetatus fuerit,
meminisse debet tenebrosi temporis, quod multum erit:
omne, quod venerit, vanitas.</span>
	<span class="versiculo"><sup>9</sup> Laetare ergo, iuvenis, in adulescentia tua,
et in bono sit cor tuum in diebus iuventutis tuae,
et ambula in viis cordis tui
et in intuitu oculorum tuorum
et scito quod pro omnibus his
adducet te Deus in iudicium.</span>
	<span class="versiculo"><sup>10</sup> Aufer curam a corde tuo
et amove malum a carne tua;
adulescentia enim et iuventus vanae sunt.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
