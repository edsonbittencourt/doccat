<div>
	<span class="capitulo">12</span>
	<span class="versiculo"><sup>1</sup> Memento Creatoris tui
in diebus iuventutis tuae,
antequam veniat tempus afflictionis,
et appropinquent anni, de quibus dicas:
&#x201c; Non mihi placent &#x201d;;</span>
	<span class="versiculo"><sup>2</sup> antequam tenebrescat
sol et lumen et luna et stellae,
et revertantur nubes post pluviam;</span>
	<span class="versiculo"><sup>3</sup> quando commovebuntur custodes domus,
et nutabunt viri fortissimi,
et otiosae erunt molentes imminuto numero,
et tenebrescent videntes per foramina,</span>
	<span class="versiculo"><sup>4</sup> et claudentur ostia in platea
submissa voce molentis,
et consurgent ad vocem volucris,
et subsident omnes filiae carminis;</span>
	<span class="versiculo"><sup>5</sup> excelsa quoque timebunt
et formidabunt in via.
Florebit amygdalus,
reptabit locusta,
et dissipabitur capparis,
quoniam ibit homo in domum aeternitatis suae,
et circuibunt in platea plangentes,</span>
	<span class="versiculo"><sup>6</sup> antequam rumpatur funiculus argenteus,
et frangatur lecythus aureus,
et conteratur hydria super fontem,
et confringatur rota super cisternam,</span>
	<span class="versiculo"><sup>7</sup> et revertatur pulvis in terram suam, unde erat,
et spiritus redeat ad Deum, qui dedit illum.</span>
	<span class="versiculo"><sup>8</sup> Vanitas vanitatum,
dixit Ecclesiastes,
et omnia vanitas.</span>
	<span class="versiculo"><sup>9</sup> Cumque esset sapientissimus, Ecclesiastes docuit insuper populum scientiam; ponderavit et investigans composuit parabolas multas.</span>
	<span class="versiculo"><sup>10</sup> Quaesivit Ecclesiastes verba delectabilia et conscripsit sermones rectissimos ac veritate plenos.</span>
	<span class="versiculo"><sup>11</sup> Verba sapientium sicut stimuli, et quasi clavi defixi sunt magistri collationum; data sunt a pastore uno.</span>
	<span class="versiculo"><sup>12</sup> His amplius, fili mi, ne requiras: faciendi plures libros nullus est finis, frequensque meditatio carnis afflictio est.</span>
	<span class="versiculo"><sup>13</sup> Finis loquendi, omnibus auditis: Deum time et mandata eius observa; hoc est enim omnis homo.</span>
	<span class="versiculo"><sup>14</sup> Et cuncta, quae fiunt, adducet Deus in iudicium circa omne occultum, sive bonum sive malum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
