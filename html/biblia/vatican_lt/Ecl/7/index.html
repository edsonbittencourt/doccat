<div>
    <span class="capitulo">7</span>
    <span class="versiculo"><sup>1</sup> Melius est nomen bonum quam unguenta pretiosa,
et dies mortis die nativitatis.</span>
    <span class="versiculo"><sup>2</sup> Melius est ire ad domum luctus
quam ad domum convivii;
in illa enim finis cunctorum hominum,
et vivens hoc conferet in corde.</span>
    <span class="versiculo"><sup>3</sup> Melior est tristitia risu,
quia per tristitiam vultus corrigitur animus.</span>
    <span class="versiculo"><sup>4</sup> Cor sapientium in domo luctus,
et cor stultorum in domo laetitiae.</span>
    <span class="versiculo"><sup>5</sup> Melius est a sapiente corripi
quam laetari stultorum canticis,</span>
    <span class="versiculo"><sup>6</sup> quia sicut sonitus spinarum ardentium sub olla,
sic risus stulti.
Sed et hoc vanitas.</span>
    <span class="versiculo"><sup>7</sup> Quia calumnia stultum facit sapientem,
et munus cor insanire facit.</span>
    <span class="versiculo"><sup>8</sup> &#x201c; Melior est finis negotii quam principium,
melior est patiens arrogante &#x201d;.</span>
    <span class="versiculo"><sup>9</sup> Ne sis velox in animo ad irascendum, quia ira in sinu stulti requiescit.</span>
    <span class="versiculo"><sup>10</sup> Ne dicas: &#x201c;Quid, putas, causae est quod priora tempora meliora fuere quam nunc sunt? &#x201d;. Non enim ex sapientia interrogas de hoc.</span>
    <span class="versiculo"><sup>11</sup> Bona est sapientia cum divitiis et prodest videntibus solem.</span>
    <span class="versiculo"><sup>12</sup> Sicut enim protegit sapientia, sic protegit pecunia; hoc autem plus habet eruditio, quod sapientia vitam tribuit possessori suo.</span>
    <span class="versiculo"><sup>13</sup> Considera opera Dei: quod nemo possit corrigere, quod ille curvum fecerit.</span>
    <span class="versiculo"><sup>14</sup> In die bona fruere bonis et in die mala considera: sicut hanc, sic et illam fecit Deus, ita ut non inveniat homo quidquam de futuro.</span>
    <span class="versiculo"><sup>15</sup> Cuncta vidi in diebus vanitatis meae: est iustus, qui perit in iustitia sua, et impius, qui multo vivit tempore in malitia sua.</span>
    <span class="versiculo"><sup>16</sup> Noli esse nimis iustus
neque sapiens supra modum!
Cur te perdere vis?</span>
    <span class="versiculo"><sup>17</sup> Ne agas nimis impie
et noli esse stultus!
Cur mori debeas in tempore non tuo?</span>
    <span class="versiculo"><sup>18</sup> Bonum est ut, quod habes, teneas, sed et ab illo ne subtrahas manum tuam, quia qui timet Deum, utrumque devitat.</span>
    <span class="versiculo"><sup>19</sup> Sapientia confortabit sapientem super decem principes civitatis.</span>
    <span class="versiculo"><sup>20</sup> Nullus enim homo iustus in terra, qui faciat bonum et non peccet.</span>
    <span class="versiculo"><sup>21</sup> Sed et cunctis sermonibus, qui dicuntur, ne accommodes cor tuum, ne forte audias servum tuum maledicentem tibi;</span>
    <span class="versiculo"><sup>22</sup> scit enim conscientia tua, quia et tu crebro maledixisti aliis.</span>
    <span class="versiculo"><sup>23</sup> Cuncta tentavi in sapientia, dixi: &#x201c; Sapiens efficiar &#x201d;.</span>
    <span class="versiculo"><sup>24</sup> Et ipsa longius recessit a me. Longe est, quod fuit; et alta est profunditas. Quis inveniet eam?</span>
    <span class="versiculo"><sup>25</sup> Lustravi universa animo meo, ut scirem et considerarem et quaererem sapientiam et rationem et ut cognoscerem impietatem esse stultitiam et errorem imprudentiam.</span>
    <span class="versiculo"><sup>26</sup> Et invenio amariorem morte mulierem, quae laqueus venatorum est, et sagena cor eius, vincula sunt manus illius. Qui placet Deo, effugiet eam; qui autem peccator est, capietur ab illa.</span>
    <span class="versiculo"><sup>27</sup> Ecce hoc inveni, dixit Ecclesiastes, unum et alterum, ut invenirem rationem,</span>
    <span class="versiculo"><sup>28</sup> quam adhuc quaerit anima mea, et non inveni:
Hominem de mille unum repperi,
mulierem ex omnibus non inveni.</span>
    <span class="versiculo"><sup>29</sup> Ecce solummodo hoc inveni:
Quod fecerit Deus hominem rectum,
et ipsi quaesierint infinitas quaestiones.</span>
</div>
