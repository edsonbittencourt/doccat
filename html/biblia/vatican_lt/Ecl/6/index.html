<div>
	<span class="capitulo">6</span>
	<span class="versiculo"><sup>1</sup> Est et aliud malum, quod vidi sub sole, et quidem grave apud homines:</span>
	<span class="versiculo"><sup>2</sup> vir, cui dedit Deus divitias et substantiam et honorem, et nihil deest animae suae ex omnibus, quae desiderat; nec tribuit ei potestatem Deus, ut comedat ex eo, sed homo extraneus vorabit illud: hoc vanitas et miseria mala est.</span>
	<span class="versiculo"><sup>3</sup> Si genuerit quispiam centum liberos et vixerit multos annos et plures dies aetatis habuerit, et anima illius non sit satiata bonis substantiae suae, immo et sepultura careat, de hoc ego pronuntio quod melior illo sit abortivus.</span>
	<span class="versiculo"><sup>4</sup> Frustra enim venit et pergit ad tenebras, et in tenebris abscondetur nomen eius.</span>
	<span class="versiculo"><sup>5</sup> Etsi non vidit solem neque cognovit, maior est requies isti quam illi.</span>
	<span class="versiculo"><sup>6</sup> Etiamsi duobus milibus annis vixerit et non fuerit perfruitus bonis, nonne ad unum locum properant omnes?</span>
	<span class="versiculo"><sup>7</sup> &#x201c; Omnis labor hominis est ad os eius,
sed anima eius non implebitur &#x201d;.</span>
	<span class="versiculo"><sup>8</sup> Quid habet amplius sapiens prae stulto? Et quid pauper, qui sciat ambulare coram vivis?</span>
	<span class="versiculo"><sup>9</sup> &#x201c; Melior est oculorum visio quam vana persequi desideria &#x201d;; sed et hoc vanitas est et afflictio spiritus.</span>
	<span class="versiculo"><sup>10</sup> Quidquid est, iam vocatum est nomen eius; et scitur quod homo sit et non possit contra fortiorem se in iudicio contendere.</span>
	<span class="versiculo"><sup>11</sup> Ubi verba sunt plurima, multiplicant vanitatem; quid lucri habet homo?</span>
	<span class="versiculo"><sup>12</sup> Quoniam quis scit quid homini bonum sit in vita, in paucis diebus vanitatis suae, quos peragit velut umbra? Aut quis ei poterit indicare quid post eum futurum sub sole sit?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
