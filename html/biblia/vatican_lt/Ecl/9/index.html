<div>
	<span class="capitulo">9</span>
	<span class="versiculo"><sup>1</sup> Omnia haec contuli in corde meo, ut curiose intellegerem quod iusti atque sapientes et opera eorum sunt in manu Dei. Utrum amor sit an odium, omnino nescit homo: coram illis omnia.</span>
	<span class="versiculo"><sup>2</sup> Sicut omnibus sors una:
iusto et impio,
bono et malo,
mundo et immundo,
immolanti victimas et non immolanti.
Sicut bonus sic et peccator;
ut qui iurat, ita et ille qui iuramentum timet.</span>
	<span class="versiculo"><sup>3</sup> Hoc est pessimum inter omnia, quae sub sole fiunt, quia sors eadem cunctis; unde et corda filiorum hominum implentur malitia et stultitia in vita sua, et novissima eorum apud mortuos.</span>
	<span class="versiculo"><sup>4</sup> Qui enim sociatur omnibus viventibus, habet fiduciam: melior est canis vivus leone mortuo.</span>
	<span class="versiculo"><sup>5</sup> Viventes enim sciunt se esse morituros; mortui vero nihil noverunt amplius nec habent ultra mercedem, quia oblivioni tradita est memoria eorum.</span>
	<span class="versiculo"><sup>6</sup> Amor quoque eorum et odium et invidiae simul perierunt, nec iam habent partem in hoc saeculo et in opere, quod sub sole geritur.</span>
	<span class="versiculo"><sup>7</sup> Vade ergo et comede in laetitia panem tuum
et bibe cum gaudio vinum tuum,
etenim iam diu placuerunt Deo opera tua.</span>
	<span class="versiculo"><sup>8</sup> Omni tempore sint vestimenta tua candida,
et oleum de capite tuo non deficiat.</span>
	<span class="versiculo"><sup>9</sup> Perfruere vita cum uxore, quam diligis, cunctis diebus vitae instabilitatis tuae, qui dati sunt tibi sub sole omni tempore vanitatis tuae: haec est enim pars in vita et in labore tuo, quo laboras sub sole.</span>
	<span class="versiculo"><sup>10</sup> Quodcumque facere potest manus tua, instanter operare, quia nec opus nec ratio nec sapientia nec scientia erunt apud inferos, quo tu properas.</span>
	<span class="versiculo"><sup>11</sup> Verti me ad aliud et vidi sub sole nec velocium esse cursum nec fortium bellum nec sapientium panem nec doctorum divitias nec prudentium gratiam, sed tempus casumque in omnibus.</span>
	<span class="versiculo"><sup>12</sup> Insuper nescit homo finem suum, sed sicut pisces capiuntur sagena mala, et sicut aves laqueo comprehenduntur, sic capiuntur homines in tempore malo, cum eis extemplo supervenerit.</span>
	<span class="versiculo"><sup>13</sup> Hanc quoque sub sole vidi sapientiam et probavi maximam:</span>
	<span class="versiculo"><sup>14</sup> civitas parva, et pauci in ea viri; venit contra eam rex magnus et vallavit eam exstruxitque munitiones magnas per gyrum.</span>
	<span class="versiculo"><sup>15</sup> Inventusque est in ea vir pauper et sapiens et liberavit urbem per sapientiam suam; et nullus deinceps recordatus est hominis illius pauperis.</span>
	<span class="versiculo"><sup>16</sup> Et dicebam ego meliorem esse sapientiam fortitudine,
sed sapientia pauperis contemnitur,
et verba eius non sunt audita.</span>
	<span class="versiculo"><sup>17</sup> Verba sapientium cum lenitate audiuntur
plus quam clamor principis inter stultos.</span>
	<span class="versiculo"><sup>18</sup> Melior est sapientia quam arma bellica;
sed unus, qui peccaverit, multa bona perdet.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
