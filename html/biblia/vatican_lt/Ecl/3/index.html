<div>
	<span class="capitulo">3</span>
	<span class="versiculo"><sup>1</sup> Omnia tempus habent,
et momentum suum cuique negotio sub caelo:</span>
	<span class="versiculo"><sup>2</sup> tempus nascendi et tempus moriendi,
tempus plantandi et tempus evellendi quod plantatum est,</span>
	<span class="versiculo"><sup>3</sup> tempus occidendi et tempus sanandi,
tempus destruendi et tempus aedificandi,</span>
	<span class="versiculo"><sup>4</sup> tempus flendi et tempus ridendi,
tempus plangendi et tempus saltandi,</span>
	<span class="versiculo"><sup>5</sup> tempus spargendi lapides et tempus eos colligendi,
tempus amplexandi et tempus longe fieri ab amplexibus,</span>
	<span class="versiculo"><sup>6</sup> tempus quaerendi et tempus perdendi,
tempus custodiendi et tempus abiciendi,</span>
	<span class="versiculo"><sup>7</sup> tempus scindendi et tempus consuendi,
tempus tacendi et tempus loquendi,</span>
	<span class="versiculo"><sup>8</sup> tempus dilectionis et tempus odii,
tempus belli et tempus pacis.</span>
	<span class="versiculo"><sup>9</sup> Quid lucri habet, qui operatur, de labore suo?</span>
	<span class="versiculo"><sup>10</sup> Vidi occupationem, quam dedit Deus filiis hominum, ut occuparentur in ea.</span>
	<span class="versiculo"><sup>11</sup> Cuncta fecit bona in tempore suo; et mundum tradidit cordi eorum, et non inveniet homo opus, quod operatus est Deus ab initio usque ad finem.</span>
	<span class="versiculo"><sup>12</sup> Cognovi quod nihil boni esset in eis nisi laetari et facere bene in vita sua.</span>
	<span class="versiculo"><sup>13</sup> Omnis enim homo, qui comedit et bibit et videt bonum de labore suo, hoc donum Dei est.</span>
	<span class="versiculo"><sup>14</sup> Didici quod omnia opera, quae fecit Deus, perseverent in perpetuum; non possumus eis quidquam addere nec auferre, quae fecit Deus, ut timeatur.</span>
	<span class="versiculo"><sup>15</sup> Quod iam fuit, ipsum est; et, quod futurum est, iam fuit; et Deus requirit, quod abiit.</span>
	<span class="versiculo"><sup>16</sup> Et adhuc vidi sub sole: in loco iudicii ibi impietas, et in loco iustitiae ibi iniquitas;</span>
	<span class="versiculo"><sup>17</sup> et dixi in corde meo: &#x201c; Iustum et impium iudicabit Deus, quia tempus omni rei et omnibus occasio &#x201d;.</span>
	<span class="versiculo"><sup>18</sup> Dixi in corde meo de filiis hominum, ut probaret eos Deus et ostenderet eos in semetipsis similes esse bestiis.</span>
	<span class="versiculo"><sup>19</sup> Quoniam sors filiorum hominis et iumentorum una est atque eadem: sicut moritur homo, sic et illa moriuntur; et idem spiritus omnibus: nihil habet homo iumento amplius, quia omnia vanitas.</span>
	<span class="versiculo"><sup>20</sup> Et omnia pergunt ad unum locum:
de terra facta sunt omnia,
et in terram omnia pariter revertuntur.</span>
	<span class="versiculo"><sup>21</sup> Quis novit, si spiritus filiorum hominis ascendat sursum, et si spiritus iumentorum descendat deorsum in terram?</span>
	<span class="versiculo"><sup>22</sup> Et deprehendi nihil esse melius quam laetari hominem in opere suo; nam haec est pars illius. Quis enim eum adducet, ut post se futura cognoscat?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
