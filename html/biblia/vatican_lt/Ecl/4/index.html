<div>
	<span class="capitulo">4</span>
	<span class="versiculo"><sup>1</sup> Verti me ad alia et vidi calumnias, quae sub sole geruntur, et ecce lacrimae oppressorum, et nemo consolator; et ex parte opprimentium violentia, et nemo consolator.</span>
	<span class="versiculo"><sup>2</sup> Et laudavi magis mortuos, qui iam defuncti sunt, quam viventes, qui adhuc vitam agunt,</span>
	<span class="versiculo"><sup>3</sup> et feliciorem utroque iudicavi, qui necdum natus est nec vidit opera mala, quae sub sole fiunt.</span>
	<span class="versiculo"><sup>4</sup> Rursum contemplatus sum omnes labores et omnem successum operis, et hoc esse zelum in proximum suum. Et in hoc ergo vanitas et afflictio spiritus.</span>
	<span class="versiculo"><sup>5</sup> Stultus complicat manus suas
et comedit carnes suas.</span>
	<span class="versiculo"><sup>6</sup> Melior est pugillus cum requie
quam plena utraque manus cum labore et afflictione spiritus.</span>
	<span class="versiculo"><sup>7</sup> Iterum repperi et aliam vanitatem sub sole:</span>
	<span class="versiculo"><sup>8</sup> unus est et secundum non habet, non filium, non fratrem, et tamen laborare non cessat, nec satiantur oculi eius divitiis, nec recogitat dicens: &#x201c; Cui laboro et fraudo animam meam bonis?&#x201d;. In hoc quoque vanitas est et occupatio pessima.</span>
	<span class="versiculo"><sup>9</sup> Melius est duos esse simul quam unum: habent enim emolumentum in labore suo,</span>
	<span class="versiculo"><sup>10</sup> quia si unus ceciderit, ab altero fulcietur. Vae soli! Cum ceciderit, non habet sublevantem se.</span>
	<span class="versiculo"><sup>11</sup> Insuper, si dormierint duo, fovebuntur mutuo; unus quomodo calefiet?</span>
	<span class="versiculo"><sup>12</sup> Et, si quispiam praevaluerit contra unum, duo resistent ei. Et fu niculus triplex non cito rumpitur.</span>
	<span class="versiculo"><sup>13</sup> Melior est puer pauper et sapiens
rege sene et stulto,
qui iam nescit erudiri.</span>
	<span class="versiculo"><sup>14</sup> Ille enim de domo carceris exivit, ut regnaret, etiamsi in regno istius natus sit pauper.</span>
	<span class="versiculo"><sup>15</sup> Vidi cunctos viventes, qui ambulant sub sole, cum adulescente illo secundo, qui consurgebat pro eo. 16 Infinitus numerus erat populi, omnium, quos ipse praecedebat; sed qui postea futuri sunt, non laetabuntur in eo. Et hoc vanitas et afflictio spiritus.</span>
	<span class="versiculo"><sup>17</sup> Custodi pedem tuum ingrediens domum Dei, nam accedere, ut audias, melius est quam cum stulti offerunt victimas: multo enim melior est oboedientia quam stultorum victimae, qui nesciunt se malum facere.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
