<div>
	<span class="capitulo">2</span>
	<span class="versiculo"><sup>1</sup> Dixi ego in corde meo: &#x201c; Veni, tentabo te gaudio: fruere bonis &#x201d;; et ecce hoc quoque vanitas.</span>
	<span class="versiculo"><sup>2</sup> De risu dixi: &#x201c; Insania &#x201d;
et de gaudio: &#x201c; Quid prodest? &#x201d;.</span>
	<span class="versiculo"><sup>3</sup> Tractavi in corde meo detinere in vino carnem meam, cum cor meum duceretur in sapientia, et amplecti stultitiam, donec viderem quid esset utile filiis hominum, ut faciant sub sole paucis diebus vitae suae.</span>
	<span class="versiculo"><sup>4</sup> Magnificavi opera mea: aedificavi mihi domos et plantavi vineas,</span>
	<span class="versiculo"><sup>5</sup> feci hortos et pomaria et consevi ea arboribus cuncti generis fructuum</span>
	<span class="versiculo"><sup>6</sup> et exstruxi mihi piscinas aquarum, ut irrigarem silvam lignorum germinantium.</span>
	<span class="versiculo"><sup>7</sup> Possedi servos et ancillas et habui multam familiam, habui armenta quoque et magnos ovium greges ultra omnes, qui fuerunt ante me in Ierusalem.</span>
	<span class="versiculo"><sup>8</sup> Coacervavi mihi etiam argentum et aurum et substantias regum ac provinciarum, feci mihi cantores et cantatrices et delicias filiorum hominum, scyphos et urceos in ministerio ad vina fundenda</span>
	<span class="versiculo"><sup>9</sup> et crevi, supergressus sum omnes, qui ante me fuerunt in Ierusalem; sapientia quoque mea perseveravit mecum.</span>
	<span class="versiculo"><sup>10</sup> Et omnia, quae desideraverunt oculi mei, non negavi eis nec prohibui cor meum ab omni voluptate, et oblectatum est ex omnibus laboribus, et hanc ratus sum partem meam ab omnibus aerumnis meis.</span>
	<span class="versiculo"><sup>11</sup> Cumque me convertissem ad universa opera, quae fecerant manus meae, et ad labores, in quibus sudaveram, et ecce in omnibus vanitas et afflictio spiritus, et nihil lucri esse sub sole.</span>
	<span class="versiculo"><sup>12</sup> Verti me ad contemplandam sapientiam et insipientiam et stultitiam: &#x201c; Quid faciet, inquam, homo, qui veniet post regem? Id quod antea fecerunt &#x201d;.</span>
	<span class="versiculo"><sup>13</sup> Et vidi quod tantum praecederet sapientia stultitiam, quantum lux praecedit tenebras.</span>
	<span class="versiculo"><sup>14</sup> &#x201c; Sapientis oculi in capite eius,
stultus in tenebris ambulat &#x201d;;
et didici quod unus utriusque
esset interitus.</span>
	<span class="versiculo"><sup>15</sup> Et dixi in corde meo: &#x201c; Si unus et stulti et meus occasus erit, quid mihi prodest quod maiorem sapientiae dedi operam? &#x201d;. Locutusque cum mente mea, animadverti quod hoc quoque esset vanitas.</span>
	<span class="versiculo"><sup>16</sup> Non enim erit memoria sapientis similiter ut stulti in perpetuum; siquidem futura tempora oblivione cuncta pariter operient: moritur doctus similiter ut indoctus.</span>
	<span class="versiculo"><sup>17</sup> Et idcirco taeduit me vitae meae, quia malum mihi est, quod sub sole fit; cuncta enim vanitas et afflictio spiritus.</span>
	<span class="versiculo"><sup>18</sup> Rursus detestatus sum omnem laborem meum, quo sub sole laboravi, quem relicturus sum homini, qui erit post me;</span>
	<span class="versiculo"><sup>19</sup> et quis scit utrum sapiens an stultus futurus sit? Et dominabitur in laboribus meis, quibus desudavi et sollicitus fui sub sole. Hoc quoque vanitas.</span>
	<span class="versiculo"><sup>20</sup> Verti me exasperans cor meum de omni labore, quo laboravi sub sole.</span>
	<span class="versiculo"><sup>21</sup> Nam est qui laborat in sapientia et doctrina et sollicitudine, et homini, qui non laboraverit, dabit portionem suam; et hoc ergo vanitas et magnum malum.</span>
	<span class="versiculo"><sup>22</sup> Quid enim proderit homini de universo labore suo et afflictione cordis, qua sub sole laboravit?</span>
	<span class="versiculo"><sup>23</sup> Cuncti dies eius dolores sunt, et aerumnae occupatio eius, nec per noctem cor eius requiescit; et hoc quoque vanitas est.</span>
	<span class="versiculo"><sup>24</sup> Nihil melius est homini quam comedere et bibere et ostendere animae suae bona de laboribus suis. Et hoc vidi de manu Dei esse.</span>
	<span class="versiculo"><sup>25</sup> Quis enim comedet et deliciis affluet sine eo?</span>
	<span class="versiculo"><sup>26</sup> Quia homini bono in conspectu suo dedit sapientiam et scientiam et laetitiam; peccatori autem dedit afflictionem colligendi et congregandi, ut tradat ei, qui placuit Deo; sed et hoc vanitas est et afflictio spiritus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ecclesiastes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
