<div>
	<span class="capitulo">21</span>
	<span class="versiculo"><sup>1</sup> Accesseruntque principes familiarum Levi ad Eleazarum sacerdotem et Iosue filium Nun et ad duces cognationum per singulas tribus filiorum Israel</span>
	<span class="versiculo"><sup>2</sup> locutique sunt ad eos in Silo terrae Chanaan atque dixerunt: &#x201c; Dominus praecepit per manum Moysi, ut darentur nobis urbes ad habitandum et suburbana earum ad alenda iumenta &#x201d;.</span>
	<span class="versiculo"><sup>3</sup> Dederuntque filii Israel Levitis de possessionibus suis, iuxta imperium Domini, civitates illas et suburbana earum.</span>
	<span class="versiculo"><sup>4</sup> Egressaque est sors in familias Caath: et acceperunt filii Aaron sacerdotis de tribubus Iudae et Simeon et Beniamin civitates tredecim.</span>
	<span class="versiculo"><sup>5</sup> Et reliqui filiorum Caath, id est Levitae, acceperunt de tribubus Ephraim et Dan et dimidia tribu Manasse civitates decem.</span>
	<span class="versiculo"><sup>6</sup> Porro filiis Gerson egressa est sors, ut acciperent de tribubus Issachar et Aser et Nephthali dimidiaque tribu Manasse in Basan civitates numero tredecim.</span>
	<span class="versiculo"><sup>7</sup> Et filiis Merari per cognationes suas de tribubus Ruben et Gad et Zabulon urbes duodecim.</span>
	<span class="versiculo"><sup>8</sup> Dederuntque filii Israel Levitis civitates illas et suburbana earum, sicut praecepit Dominus per manum Moysi, singulis sorte tribuentes.</span>
	<span class="versiculo"><sup>9</sup> De tribubus filiorum Iudae et Simeon dederunt civitates, quarum ista sunt nomina,</span>
	<span class="versiculo"><sup>10</sup> filiis Aaron ex familiis Caath levitici generis &#x2014; prima enim sors illis egressa est C:</span>
	<span class="versiculo"><sup>11</sup> Cariatharbe (id est civitas Arbe), patris Enac, quae vocatur Hebron, in monte Iudae et suburbana eius per circuitum.</span>
	<span class="versiculo"><sup>12</sup> Agros vero et villas eius dederant Chaleb filio Iephonne ad possidendum.</span>
	<span class="versiculo"><sup>13</sup> Dederunt ergo filiis Aaron sacerdotis Hebron confugii civitatem ac suburbana eius et Lobnam cum suburbanis suis</span>
	<span class="versiculo"><sup>14</sup> et Iether et Esthemo</span>
	<span class="versiculo"><sup>15</sup> et Helon et Dabir</span>
	<span class="versiculo"><sup>16</sup> et Ain et Iutta et Bethsames cum suburbanis suis: civitates novem de tribubus illis duabus.</span>
	<span class="versiculo"><sup>17</sup> De tribu autem Beniamin Gabaon et Gabaa</span>
	<span class="versiculo"><sup>18</sup> et Anathoth et Almath cum suburbanis suis: civitates quattuor.</span>
	<span class="versiculo"><sup>19</sup> Omnes simul civitates filiorum Aaron sacerdotis tredecim cum suburbanis suis.</span>
	<span class="versiculo"><sup>20</sup> Reliquis vero ex familiis filiorum Caath Levitis haec est data possessio:</span>
	<span class="versiculo"><sup>21</sup> de tribu Ephraim urbs confugii Sichem cum suburbanis suis in monte Ephraim et Gazer</span>
	<span class="versiculo"><sup>22</sup> et Cibsaim et Bethoron cum suburbanis suis: civitates quattuor.</span>
	<span class="versiculo"><sup>23</sup> De tribu quoque Dan Elthece et Gebbethon</span>
	<span class="versiculo"><sup>24</sup> et Aialon et Gethremmon cum suburbanis suis: civitates quattuor.</span>
	<span class="versiculo"><sup>25</sup> Porro de dimidia tribu Manasse Thanach et Gethremmon cum suburbanis suis: civitates duae.</span>
	<span class="versiculo"><sup>26</sup> Omnes civitates decem et suburbana earum datae sunt filiis Caath inferioris gradus.</span>
	<span class="versiculo"><sup>27</sup> Filiis quoque Gerson levitici generis dederunt de dimidia tribu Manasse confugii civitatem Golan in Basan et Astharoth cum suburbanis suis: civitates duas.</span>
	<span class="versiculo"><sup>28</sup> Porro de tribu Issachar Cesion et Dabereth</span>
	<span class="versiculo"><sup>29</sup> et Iaramoth et Engannim cum suburbanis suis: civitates quattuor.</span>
	<span class="versiculo"><sup>30</sup> De tribu autem Aser Masal et Abdon</span>
	<span class="versiculo"><sup>31</sup> et Helcath et Rohob cum suburbanis suis: civitates quattuor.</span>
	<span class="versiculo"><sup>32</sup> De tribu quoque Nephthali civitas confugii Cedes in Galilaea et Ammothdor et Carthan cum suburbanis suis: civitates tres.</span>
	<span class="versiculo"><sup>33</sup> Omnes urbes familiarum Gerson tredecim cum suburbanis suis.</span>
	<span class="versiculo"><sup>34</sup> Filiis autem Merari Levitis inferioris gradus per familias suas data est de tribu Zabulon Iecnaam et Cartha</span>
	<span class="versiculo"><sup>35</sup> et Remmon et Naalol: civitates quattuor cum suburbanis suis.</span>
	<span class="versiculo"><sup>36</sup> De tribu Ruben ultra Iordanem contra Iericho civitas refugii Bosor in solitudine planitiei et Iasa</span>
	<span class="versiculo"><sup>37</sup> et Cademoth et Mephaath: civitates quattuor cum suburbanis suis.</span>
	<span class="versiculo"><sup>38</sup> Et de tribu Gad civitas confugii Ramoth in Galaad et Mahanaim</span>
	<span class="versiculo"><sup>39</sup> et Hesebon et Iazer: civitates quattuor cum suburbanis suis.</span>
	<span class="versiculo"><sup>40</sup> Omnes urbes filiorum Merari per familias reliquas de cognationibus Levitarum duodecim.</span>
	<span class="versiculo"><sup>41</sup> Itaque universae civitates Levitarum in medio possessionis filiorum Israel fuerunt quadraginta octo</span>
	<span class="versiculo"><sup>42</sup> cum suburbanis suis, singulae cum suburbanis suis in circuitu.</span>
	<span class="versiculo"><sup>43</sup> Deditque Dominus Israeli omnem terram, quam traditurum se patribus eorum iuraverat, et possederunt illam atque habitaverunt in ea.</span>
	<span class="versiculo"><sup>44</sup> Deditque Dominus eis requiem secundum omnia, quae iuraverat patribus eorum, nullusque eis hostium resistere ausus est, sed cunctos in eorum dicionem redegit.</span>
	<span class="versiculo"><sup>45</sup> Ne unum quidem verbum bonum, quod locutus est ad domum Israel, irritum fuit, sed rebus expleta sunt omnia.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
