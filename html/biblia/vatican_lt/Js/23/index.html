<div>
	<span class="capitulo">23</span>
	<span class="versiculo"><sup>1</sup> Evoluto autem multo tempore, postquam pacem Dominus dederat Israeli ab omnibus in gyro nationibus et Iosue iam longaevo et persenilis aetatis,</span>
	<span class="versiculo"><sup>2</sup> vocavit Iosue omnem Israelem maioresque natu et principes ac iudices et praefectos dixitque ad eos: &#x201c; Ego senui et progressioris aetatis sum,</span>
	<span class="versiculo"><sup>3</sup> vosque vidistis omnia, quae fecerit Dominus Deus vester cunctis nationibus istis, quomodo pro vobis ipse pugnaverit.</span>
	<span class="versiculo"><sup>4</sup> Videte, sorte divisi vobis gentes, quae supersunt, in possessionem tribuum vestrarum, sicut omnes, quas delevi, a Iordane usque ad mare Magnum in occidente.</span>
	<span class="versiculo"><sup>5</sup> Dominus Deus vester disperdet eas et auferet a facie vestra, et possidebitis terram eorum, sicut vobis pollicitus est.</span>
	<span class="versiculo"><sup>6</sup> Tantum confortamini, ut custodiatis cuncta, quae scripta sunt in volumine legis Moysi, et non declinetis ab eis nec ad dexteram nec ad sinistram;</span>
	<span class="versiculo"><sup>7</sup> ne conveniatis cum gentibus, quae inter vos residuae sunt, et iuretis in nomine deorum earum et serviatis eis et adoretis illos;</span>
	<span class="versiculo"><sup>8</sup> sed adhaereatis Domino Deo vestro, quod fecistis usque in diem hanc.</span>
	<span class="versiculo"><sup>9</sup> Et expulit Dominus in conspectu vestro gentes magnas et robustissimas, et nullus vobis resistere potuit:</span>
	<span class="versiculo"><sup>10</sup> unus e vobis persequitur hostium mille viros, quia Dominus Deus vester pro vobis ipse pugnat, sicut pollicitus est;</span>
	<span class="versiculo"><sup>11</sup> hoc tantum diligentissime praecavete, ut diligatis Dominum Deum vestrum.</span>
	<span class="versiculo"><sup>12</sup> Quod si volueritis gentium harum, quae inter vos residuae sunt, erroribus adhaerere et cum eis miscere conubia atque amicitias copulare,</span>
	<span class="versiculo"><sup>13</sup> iam nunc scitote quod Dominus Deus vester non eas deleat ante faciem vestram; sed sint vobis in rete, foveam ac laqueum et flagellum ex latere vestro, et spinae in oculis vestris, donec vos disperdat de terra hac optima, quam tradidit vobis.</span>
	<span class="versiculo"><sup>14</sup> En ego hodie ingredior viam universae terrae; et toto animo cognoscetis quod de omnibus verbis bonis, quae Dominus Deus vester locutus est vobis, non praeterierit ne unum quidem incassum.</span>
	<span class="versiculo"><sup>15</sup> Sicut ergo implevit opere, quod promisit, et prospera cuncta venerunt, sic adducet super vos quidquid malorum comminatus est, donec vos disperdat de terra hac optima, quam tradidit vobis.</span>
	<span class="versiculo"><sup>16</sup> Si praeterieritis pactum Domini Dei vestri, quod mandavit vobis, et servieritis diis alienis et adoraveritis eos, consurget in vos furor Domini, et cito peribitis ab hac terra optima, quam tradidit vobis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
