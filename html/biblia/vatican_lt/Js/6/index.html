<div>
    <span class="capitulo">6</span>
    <span class="versiculo"><sup>1</sup> Iericho autem erat munita et clausa coram filiis Israel, et nullus egredi audebat aut ingredi.</span>
    <span class="versiculo"><sup>2</sup> Dixitque Dominus ad Iosue: &#x201c; Ecce dedi in manu tua Iericho et regem eius omnesque fortes viros.</span>
    <span class="versiculo"><sup>3</sup> Circuite urbem cuncti bellatores semel per diem: sic facietis sex diebus.</span>
    <span class="versiculo"><sup>4</sup> Septem sacerdotes portabunt septem bucinas, cornua arietum, ante arcam foederis. Die autem septimo septies circuibitis civitatem, et sacerdotes clangent bucinis.</span>
    <span class="versiculo"><sup>5</sup> Cumque insonuerit vox tubae longior et in auribus vestris increpuerit, conclamabit omnis populus vociferatione maxima, et muri funditus corruent civitatis; ingredienturque singuli per locum, contra quem steterint &#x201d;.</span>
    <span class="versiculo"><sup>6</sup> Vocavit ergo Iosue filius Nun sacerdotes et dixit ad eos: &#x201c; Tollite arcam foederis, et septem alii sacerdotes tollant septem bucinas et incedant ante arcam Domini &#x201d;.</span>
    <span class="versiculo"><sup>7</sup> Ad populum quoque ait: &#x201c; Vadite et circuite civitatem, et viri armati praecedant arcam Domini &#x201d;.</span>
    <span class="versiculo"><sup>8</sup> Cumque Iosue verba finisset, septem sacerdotes septem bucinis clangebant ante arcam foederis Domini,</span>
    <span class="versiculo"><sup>9</sup> omnisque armatus exercitus praecedebat sacerdotes clangentes, reliquum vulgus arcam sequebatur, ac bucinis omnia concrepabant.</span>
    <span class="versiculo"><sup>10</sup> Praeceperat autem Iosue populo dicens: &#x201c; Non clamabitis, nec audietur vox vestra, neque ullus sermo ex ore vestro egredietur, donec veniat dies, in quo dicam vobis: Clamate et vociferamini &#x201d;.</span>
    <span class="versiculo"><sup>11</sup> Circuivit ergo arca Domini civitatem per diem, et reversi in castra pernoctaverunt ibi.</span>
    <span class="versiculo"><sup>12</sup> Igitur, Iosue de nocte consurgente, tulerunt sacerdotes arcam Domini,</span>
    <span class="versiculo"><sup>13</sup> et septem ex eis septem bucinas, cornua arietum, praecedebantque arcam Domini ambulantes atque clangentes, et armatus populus ibat ante eos; vulgus autem reliquum sequebatur arcam, bucinis personantibus.</span>
    <span class="versiculo"><sup>14</sup> Circuieruntque civitatem secundo die semel et reversi sunt in castra; sic fecerunt sex diebus.</span>
    <span class="versiculo"><sup>15</sup> Die autem septimo, diluculo consurgentes circuierunt urbem eodem modo septies; in illo die tantum circuierunt urbem septies.</span>
    <span class="versiculo"><sup>16</sup> Cumque septimo circuitu clangerent bucinis sacerdotes, dixit Iosue ad populum: &#x201c; Vociferamini! Tradidit enim vobis Dominus civitatem.</span>
    <span class="versiculo"><sup>17</sup> Sitque civitas anathema, ipsa et omnia, quae in ea sunt, Domino; sola Rahab meretrix vivat cum universis, qui cum ea in domo sunt: abscondit enim nuntios, quos direximus.</span>
    <span class="versiculo"><sup>18</sup> Vos autem cavete, ne de anathemate quippiam auferatis et sitis praevaricationis rei, et omnia castra Israel anathema sint atque turbentur.</span>
    <span class="versiculo"><sup>19</sup> Quidquid auri et argenti fuerit et vasorum aeneorum ac ferri, Domino consecretur repositum in thesauris eius &#x201d;.</span>
    <span class="versiculo"><sup>20</sup> Igitur, omni vociferante populo et clangentibus tubis, postquam in aures multitudinis vox sonitusque increpuit, muri ilico corruerunt; et ascendit unusquisque per locum, qui contra se erat, ceperuntque civitatem.</span>
    <span class="versiculo"><sup>21</sup> Et interfecerunt omnia, quae erant in ea, a viro usque ad mulierem, ab infante usque ad senem; boves quoque et oves et asinos in ore gladii percusserunt.</span>
    <span class="versiculo"><sup>22</sup> Duobus autem viris, qui exploratores missi fuerant, dixit Iosue: &#x201c; Ingredimini domum mulieris meretricis et producite eam et omnia, quae illius sunt, sicut illi iuramento firmastis &#x201d;.</span>
    <span class="versiculo"><sup>23</sup> Ingressique iuvenes eduxerunt Rahab et parentes eius, fratres quoque et cunctam supellectilem ac cognationem illius et extra castra Israel manere fecerunt.</span>
    <span class="versiculo"><sup>24</sup> Urbem autem et omnia, quae erant in ea, succenderunt, absque argento et auro et vasis aeneis ac ferro, quae in aerarium domus Domini consecrarunt.</span>
    <span class="versiculo"><sup>25</sup> Rahab vero meretricem et domum patris eius et omnia, quae habebat, fecit Iosue vivere; et habitavit in medio Israel usque in praesentem diem, eo quod absconderit nuntios, quos miserat Iosue, ut explorarent Iericho.
In tempore illo imprecatus est Iosue dicens:</span>
    <span class="versiculo"><sup>26</sup> &#x201c;Maledictus vir coram Domino, qui suscitaverit et aedificaverit civitatem Iericho; in primogenito suo fundamenta illius faciet et in novissimo liberorum ponet portas eius &#x201d;.</span>
    <span class="versiculo"><sup>27</sup> Fuit ergo Dominus cum Iosue, et nomen eius in omni terra vulgatum est.</span>
</div>
