<div>
	<span class="capitulo">24</span>
	<span class="versiculo"><sup>1</sup> Congregavitque Iosue omnes tribus Israel in Sichem et vocavit maiores natu ac principes et iudices et praefectos, steteruntque in conspectu Dei;</span>
	<span class="versiculo"><sup>2</sup> et ad totum populum sic locutus est: &#x201c; Haec dicit Dominus, Deus Israel: Trans fluvium habitaverunt patres vestri ab initio, Thare pater Abraham et Nachor, servieruntque diis alienis.</span>
	<span class="versiculo"><sup>3</sup> Tuli ergo patrem vestrum Abraham de Mesopotamiae finibus et adduxi eum per totam terram Chanaan multiplicavique semen eius.</span>
	<span class="versiculo"><sup>4</sup> Et dedi ei Isaac illique rursum dedi Iacob et Esau; e quibus Esau dedi montem Seir ad possidendum, Iacob vero et filii eius descenderunt in Aegyptum.</span>
	<span class="versiculo"><sup>5</sup> Misique Moysen et Aaron et percussi Aegyptum signis, quae feci in medio eius, et postea eduxi vos.</span>
	<span class="versiculo"><sup>6</sup> Eduxique patres vestros de Aegypto, et venistis ad mare. Persecutique sunt Aegyptii patres vestros cum curribus et equitatu usque ad mare Rubrum.</span>
	<span class="versiculo"><sup>7</sup> Clamaverunt autem ad Dominum, qui posuit tenebras inter vos et Aegyptios et adduxit super eos mare et operuit illos. Viderunt oculi vestri, quae in Aegypto fecerim; et habitastis in solitudine multo tempore.</span>
	<span class="versiculo"><sup>8</sup> Et introduxi vos ad terram Amorraei, qui habitabat trans Iordanem; cumque pugnarent contra vos, tradidi eos in manus vestras, et occupastis terram eorum atque interfecistis illos.</span>
	<span class="versiculo"><sup>9</sup> Surrexit autem Balac filius Sephor rex Moab et pugnavit contra Israelem; misitque et vocavit Balaam filium Beor, ut malediceret vobis.</span>
	<span class="versiculo"><sup>10</sup> Et ego nolui audire eum, sed e contrario benedixit vobis, et liberavi vos de manu eius.</span>
	<span class="versiculo"><sup>11</sup> Transistisque Iordanem et venistis ad Iericho; pugnaveruntque contra vos viri civitatis illius, Amorraeus et Pherezaeus et Chananaeus et Hetthaeus et Gergesaeus et Hevaeus et Iebusaeus; et tradidi illos in manus vestras.</span>
	<span class="versiculo"><sup>12</sup> Misique ante vos crabrones, et eiecerunt eos coram vobis &#x2014; duos reges Amorraeorum &#x2014; non in gladio nec in arcu tuo.</span>
	<span class="versiculo"><sup>13</sup> Dedique vobis terram, de qua non laborastis, et urbes, quas non aedificastis, et habitatis in eis, vineas et oliveta, quae non plantastis, et manducatis ex eis.</span>
	<span class="versiculo"><sup>14</sup> Nunc ergo timete Dominum et servite ei perfecto corde atque verissimo; et auferte deos, quibus servierunt patres vestri in Mesopotamia et in Aegypto, ac servite Domino.</span>
	<span class="versiculo"><sup>15</sup> Sin autem malum vobis videtur, ut Domino serviatis, eligite vobis hodie, cui servire vultis, utrum diis, quibus servierunt patres vestri in Mesopotamia, an diis Amorraeorum, in quorum terra habitatis. Ego autem et domus mea serviemus Domino &#x201d;.</span>
	<span class="versiculo"><sup>16</sup> Responditque populus et ait: &#x201c; Absit a nobis, ut relinquamus Dominum et serviamus diis alienis.</span>
	<span class="versiculo"><sup>17</sup> Dominus Deus noster ipse eduxit nos et patres nostros de terra Aegypti, de domo servitutis; fecitque videntibus nobis signa ingentia et custodivit nos in omni via, per quam ambulavimus, et in cunctis populis, per quos transivimus;</span>
	<span class="versiculo"><sup>18</sup> et eiecit universas gentes, Amorraeum habitatorem terrae, quam nos intravimus. Serviemus igitur etiam nos Domino, quia ipse est Deus noster &#x201d;.</span>
	<span class="versiculo"><sup>19</sup> Dixitque Iosue ad populum: &#x201c; Non poteritis servire Domino. Deus enim sanctus et Deus aemulator est nec ignoscet sceleribus vestris atque peccatis.</span>
	<span class="versiculo"><sup>20</sup> Si dimiseritis Dominum et servieritis diis alienis, convertet se et affliget vos atque subvertet, postquam vobis praestiterit bona &#x201d;.</span>
	<span class="versiculo"><sup>21</sup> Dixitque populus ad Iosue: &#x201c; Nequaquam, sed Domino serviemus &#x201d;.</span>
	<span class="versiculo"><sup>22</sup> Et Iosue ad populum: &#x201c; Testes, inquit, vos estis contra vos quia ipsi elegeritis vobis Dominum, ut serviatis ei &#x201d;. Responderuntque: &#x201c; Testes &#x201d;.</span>
	<span class="versiculo"><sup>23</sup> &#x201c; Nunc ergo, ait, auferte deos alienos de medio vestri et inclinate corda vestra ad Dominum, Deum Israel&#x201d;.</span>
	<span class="versiculo"><sup>24</sup> Dixitque populus ad Iosue: &#x201c;Domino Deo nostro serviemus; oboedientes erimus praeceptis eius &#x201d;.</span>
	<span class="versiculo"><sup>25</sup> Percussit igitur Iosue in die illo foedus populo et proposuit ei praecepta atque iudicia in Sichem.</span>
	<span class="versiculo"><sup>26</sup> Scripsitque verba haec in volumine legis Dei; et tulit lapidem pergrandem posuitque eum ibi subter quercum, quae erat in sanctuario Domini,</span>
	<span class="versiculo"><sup>27</sup> et dixit ad omnem populum: &#x201c; En lapis iste erit adversus vos in testimonium quia audivit omnia verba Domini, quae locutus est inter nos, ne forte postea negare velitis et mentiri Domino Deo vestro &#x201d;.</span>
	<span class="versiculo"><sup>28</sup> Dimisitque populum, singulos in possessionem suam.</span>
	<span class="versiculo"><sup>29</sup> Et post haec mortuus est Iosue filius Nun, servus Domini, centum decem annorum.</span>
	<span class="versiculo"><sup>30</sup> Sepelieruntque eum in finibus possessionis suae in Thamnathsare, quae sita est in monte Ephraim a septentrionali parte montis Gaas.</span>
	<span class="versiculo"><sup>31</sup> Servivitque Israel Domino cunctis diebus Iosue et seniorum, qui longo vixerunt tempore post Iosue et qui noverunt omnia opera Domini, quae fecerat Israel.</span>
	<span class="versiculo"><sup>32</sup> Ossa quoque Ioseph, quae tulerant filii Israel de Aegypto, sepelierunt in Sichem, in parte agri, quem emerat Iacob a filiis Hemmor patris Sichem centum argenteis, et fuit in possessionem filiorum Ioseph.</span>
	<span class="versiculo"><sup>33</sup> Eleazar quoque filius Aaron mortuus est; et sepelierunt eum in Gabaa Phinees filii eius, quae data est ei in monte Ephraim.</span>
</div>
