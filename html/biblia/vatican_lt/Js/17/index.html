<div>
	<span class="capitulo">17</span>
	<span class="versiculo"><sup>1</sup> Cecidit autem sors tribui Manasse &#x2014; ipse est enim primogenitus Ioseph -; Machir primogenito Manasse patri Galaad, quia fuit vir pugnator, accepit in possessionem Galaad et Basan.</span>
	<span class="versiculo"><sup>2</sup> Et reliqui filiorum Manasse acceperunt iuxta familias suas: filii Abiezer et filii Helec et filii Asriel et filii Sechem et filii Hepher et filii Semida: isti sunt filii Manasse filii Ioseph, mares per cognationes suas.</span>
	<span class="versiculo"><sup>3</sup> Salphaad vero filio Hepher filii Galaad filii Machir filii Manasse non erant filii, sed solae filiae, quarum ista sunt nomina: Maala et Noa, Hegla et Melcha et Thersa.</span>
	<span class="versiculo"><sup>4</sup> Veneruntque in conspectu Eleazari sacerdotis et Iosue filii Nun et principum dicentes: &#x201c; Dominus praecepit per manum Moysi, ut daretur nobis possessio in medio fratrum nostrorum &#x201d;. Deditque eis iuxta imperium Domini possessionem in medio fratrum patris earum.</span>
	<span class="versiculo"><sup>5</sup> Et ceciderunt funiculi Manasse decem, absque terra Galaad et Basan trans Iordanem.</span>
	<span class="versiculo"><sup>6</sup> Filiae enim Manasse acceperunt hereditatem in medio filiorum eius. Terra autem Galaad cecidit in sortem filiorum Manasse, qui reliqui erant.</span>
	<span class="versiculo"><sup>7</sup> Fuitque terminus Manasse ab Aser: Machmethath, quae respicit Sichem et egreditur ad dextram in Iasib apud fontem Thapphuae.</span>
	<span class="versiculo"><sup>8</sup> Etenim in sorte Manasse ceciderat terra Thapphuae; Thapphua autem ipsa, quae est iuxta terminos Manasse, fuit filiis Ephraim.</span>
	<span class="versiculo"><sup>9</sup> Descenditque terminus ad torrentem Cana. In meridie torrentis civitates sunt Ephraim in medio urbium Manasse. Terminus Manasse est ab aquilone torrentis, et exitus eius pergit ad mare,</span>
	<span class="versiculo"><sup>10</sup> ita ut ab austro sit possessio Ephraim et ab aquilone Manasse, et utramque claudat mare, et attingunt tribum Aser ab aquilone et tribum Issachar ab oriente.</span>
	<span class="versiculo"><sup>11</sup> Fuitque hereditas Manasse in Issachar et in Aser: Bethsan et filiae eius et Ieblaam cum filiabus suis et habitatores Dor cum filiabus suis, habitatores quoque Endor cum filiabus suis; similiterque habitatores Thanach cum filiabus suis et habitatores Mageddo cum filiabus suis et tertia pars regionis Nopheth.</span>
	<span class="versiculo"><sup>12</sup> Nec potuerunt filii Manasse has occupare civitates, sed Chananaeus permansit in terra ista.</span>
	<span class="versiculo"><sup>13</sup> Postquam autem convaluerunt filii Israel, subiecerunt Chananaeos et fecerunt sibi tributarios nec expulerunt eos.</span>
	<span class="versiculo"><sup>14</sup> Locutique sunt filii Ioseph ad Iosue atque dixerunt: &#x201c; Quare dedisti mihi possessionem sortis et funiculi unius, cum sim tantae multitudinis et benedixerit mihi Dominus? &#x201d;.</span>
	<span class="versiculo"><sup>15</sup> Ad quos Iosue ait: &#x201c; Si populus multus es, ascende in silvam et succide tibi spatia in terra Pherezaei et Raphaim, quia angusta est tibi possessio montis Ephraim &#x201d;.</span>
	<span class="versiculo"><sup>16</sup> Cui responderunt filii Ioseph: &#x201c; Montana non sufficiunt nobis, et ferreis curribus utuntur omnes Chananaei, qui habitant in terra campestri, Bethsan cum filiabus suis et illi, qui sunt in planitie Iezrahel &#x201d;.</span>
	<span class="versiculo"><sup>17</sup> Dixitque Iosue ad domum Ioseph, Ephraim et Manasse: &#x201c;Populus multus es et magnae fortitudinis; non habebis sortem unam,</span>
	<span class="versiculo"><sup>18</sup> sed transibis ad montem et succides tibi atque purgabis ad habitandum spatia; et poteris ultra procedere cum subverteris Chananaeum, qui ferreos habet currus et est fortis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
