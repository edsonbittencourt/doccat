<div>
	<span class="capitulo">18</span>
	<span class="versiculo"><sup>1</sup> Congregatique sunt omnes filii Israel in Silo ibique fixerunt tabernaculum conventus, et fuit eis terra subiecta.</span>
	<span class="versiculo"><sup>2</sup> Remanserant autem filiorum Israel septem tribus, quae necdum acceperant possessiones suas.</span>
	<span class="versiculo"><sup>3</sup> Ad quos Iosue ait: &#x201c; Usquequo marcetis ignavia et non intratis ad possidendam terram, quam Dominus, Deus patrum vestrorum,dedit vobis?</span>
	<span class="versiculo"><sup>4</sup> Eligite de singulis tribubus ternos viros, ut mittam eos, et surgant atque circumeant terram et describant eam iuxta numerum uniuscuiusque multitudinis referantque ad me, quod descripserint.</span>
	<span class="versiculo"><sup>5</sup> Dividite vobis terram in septem partes: Iudas sit in terminis suis in australi plaga, et domus Ioseph in aquilone.</span>
	<span class="versiculo"><sup>6</sup> Reliquam terram in septem partes describite; et huc afferetis ad me, ut coram Domino Deo nostro mittam vobis hic sortem,</span>
	<span class="versiculo"><sup>7</sup> quia non est inter vos pars Levitarum, sed sacerdotium Domini est eorum hereditas. Gad autem et Ruben et dimidia tribus Manasse iam acceperant possessiones suas trans Iordanem ad orientalem plagam, quas dedit eis Moyses famulus Domini &#x201d;.</span>
	<span class="versiculo"><sup>8</sup> Cumque surrexissent viri, ut pergerent ad describendam terram, praecepit eis Iosue dicens: &#x201c;Circuite terram et describite eam ac revertimini ad me, ut hic coram Domino in Silo mittam vobis sortem &#x201d;.</span>
	<span class="versiculo"><sup>9</sup> Itaque perrexerunt et lustrantes terram secundum urbes in septem partes diviserunt scribentes in volumine; reversique sunt ad Iosue in castra Silo.</span>
	<span class="versiculo"><sup>10</sup> Qui misit eis sortes coram Domino in Silo divisitque ibi terram filiis Israel secundum partes eorum.</span>
	<span class="versiculo"><sup>11</sup> Et ascendit sors prima filiorum Beniamin per familias suas, ut possiderent terram inter filios Iudae et filios Ioseph.</span>
	<span class="versiculo"><sup>12</sup> Fuitque terminus eorum contra aquilonem a Iordane pergens iuxta latus Iericho septentrionalis plagae et inde contra occidentem ad montana conscendens et perveniens in solitudinem Bethaven;</span>
	<span class="versiculo"><sup>13</sup> atque pertransiens iuxta Luzam ad meridiem &#x2014; ipsa est Bethel &#x2014; descendit in Atarothaddar in montem, qui est ad meridiem Bethoron inferioris,</span>
	<span class="versiculo"><sup>14</sup> et inclinatur vergens contra mare ad meridiem a monte, qui respicit Bethoron contra meridiem; suntque exitus eius in Cariathbaal, quae vocatur et Cariathiarim, urbem filiorum Iudae. Haec est plaga ad occidentem.</span>
	<span class="versiculo"><sup>15</sup> In plaga autem ad meridiem, ex parte Cariathiarim egreditur terminus in Gasim et pervenit usque ad fontem aquarum Nephtoa</span>
	<span class="versiculo"><sup>16</sup> descenditque in extremam partem montis, qui respicit vallem Benennom et est contra septentrionalem plagam in extrema parte vallis Raphaim; descenditque in vallem Ennom, iuxta latus Iebusaei ad austrum, et pervenit ad fontem Rogel</span>
	<span class="versiculo"><sup>17</sup> transiens ad aquilonem et egrediens ad Ensemes (id est fontem Solis). Et pertransit usque ad Galiloth (hi sunt circuli), qui sunt e regione ascensus Adommim, descenditque ad Abenboen (id est lapidem Boen) filii Ruben</span>
	<span class="versiculo"><sup>18</sup> et pertransit ex latere aquilonis Betharaba descenditque in Arabam.</span>
	<span class="versiculo"><sup>19</sup> Et praetergreditur contra aquilonem Bethagla; suntque exitus eius contra linguam maris Salsissimi ab aquilone in fine Iordanis. Haec est australis plaga.</span>
	<span class="versiculo"><sup>20</sup> Iordanis autem est terminus ab oriente. Haec est possessio filiorum Beniamin per terminos suos in circuitu secundum familias suas.</span>
	<span class="versiculo"><sup>21</sup> Fueruntque civitates eius: Iericho et Bethagla et Ameccasis</span>
	<span class="versiculo"><sup>22</sup> et Betharaba et Semaraim et Bethel</span>
	<span class="versiculo"><sup>23</sup> et Avim et Phara et Ophra,</span>
	<span class="versiculo"><sup>24</sup> Capharemona et Ophni et Gabaa: civitates duodecim et villae earum.</span>
	<span class="versiculo"><sup>25</sup> Gabaon et Rama et Beroth</span>
	<span class="versiculo"><sup>26</sup> et Maspha et Cephira et Mosa</span>
	<span class="versiculo"><sup>27</sup> et Recem, Iaraphel et Tharala</span>
	<span class="versiculo"><sup>28</sup> et Sela, Eleph et Iebus, quae est Ierusalem, Gabaath et Cariath: civitates quattuordecim et villae earum. Haec est possessio filiorum Beniamin iuxta familias suas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
