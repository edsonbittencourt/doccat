<div>
    <span class="capitulo">7</span>
    <span class="versiculo"><sup>1</sup> Filii autem Israel praevaricati sunt mandatum et usurpaverunt de anathemate: nam Achan filius Charmi filii Zabdi filii Zarae de tribu Iudae tulit aliquid de anathemate. Iratusque est Dominus contra filios Israel.</span>
    <span class="versiculo"><sup>2</sup> Cumque mitteret Iosue de Iericho viros contra Hai, quae est iuxta Bethaven ad orientalem plagam oppidi Bethel, dixit eis: &#x201c; Ascendite et explorate terram &#x201d;. Qui praecepta complentes exploraverunt Hai</span>
    <span class="versiculo"><sup>3</sup> et reversi dixerunt ei: &#x201c; Non ascendat omnis populus, sed duo vel tria milia virorum pergant et deleant civitatem. Noli vexare omnem populum contra hostes paucissimos &#x201d;.</span>
    <span class="versiculo"><sup>4</sup> Ascenderunt ergo tria fere milia pugnatorum, qui statim terga verterunt coram viris urbis Hai,</span>
    <span class="versiculo"><sup>5</sup> qui percusserunt ex eis circiter triginta et sex homines persecutique sunt eos de porta usque ad Sabarim et percusserunt eos in descensu; pertimuitque cor populi et instar aquae liquefactum est.</span>
    <span class="versiculo"><sup>6</sup> Iosue vero scidit vestimenta sua et cecidit pronus in terram coram arca Domini usque ad vesperum, tam ipse quam omnes senes Israel; miseruntque pulverem super capita sua.</span>
    <span class="versiculo"><sup>7</sup> Et dixit Iosue: &#x201c; Heu, Domine Deus, quid voluisti traducere populum istum Iordanem fluvium, ut traderes nos in manus Amorraei et perderes? Utinam mansissemus trans Iordanem!</span>
    <span class="versiculo"><sup>8</sup> Quaeso, Domine, quid dicam videns Israelem hostibus suis terga vertentem?</span>
    <span class="versiculo"><sup>9</sup> Audient Chananaei et omnes habitatores terrae ac pariter conglobati circumdabunt nos atque delebunt nomen nostrum de terra. Et quid facies magno nomini tuo? &#x201d;.</span>
    <span class="versiculo"><sup>10</sup> Dixitque Dominus ad Iosue: &#x201c; Surge! Cur iaces pronus in terra?</span>
    <span class="versiculo"><sup>11</sup> Peccavit Israel et praevaricatus est pactum meum, quod mandaveram eis; tuleruntque de anathemate et furati sunt atque mentiti et absconderunt inter vasa sua.</span>
    <span class="versiculo"><sup>12</sup> Nec poterunt filii Israel stare ante hostes suos eosque fugient, quia facti sunt anathema; non ero ultra vobiscum, donec conteratis anathema de medio vestri.</span>
    <span class="versiculo"><sup>13</sup> Surge! Sanctifica populum et dic eis: Sanctificamini in crastinum. Haec enim dicit Dominus, Deus Israel: Anathema in medio tui est, Israel! Non poteris stare coram hostibus tuis, donec auferatis anathema de medio vestri.</span>
    <span class="versiculo"><sup>14</sup> Accedetisque mane singuli per tribus vestras; et quamcumque tribum Dominus designaverit, accedet per cognationes suas et cognatio per domos domusque per viros:</span>
    <span class="versiculo"><sup>15</sup> et quicumque ille in hoc facinore fuerit deprehensus, comburetur igni cum omnibus, quae ipsius sunt, quoniam praevaricatus est pactum Domini et fecit nefas in Israel &#x201d;.</span>
    <span class="versiculo"><sup>16</sup> Surgens itaque Iosue mane applicuit Israel per tribus suas, et inventa est tribus Iudae.</span>
    <span class="versiculo"><sup>17</sup> Quae cum iuxta familias suas esset oblata, inventa est familia Zarae; illam quoque per domos offerens repperit Zabdi.</span>
    <span class="versiculo"><sup>18</sup> Cuius domum in singulos dividens viros invenit Achan filium Charmi filii Zabdi filii Zarae de tribu Iudae.</span>
    <span class="versiculo"><sup>19</sup> Et ait Iosue ad Achan: &#x201c; Fili mi, da gloriam Domino, Deo Israel, et confitere atque indica mihi quid feceris; ne abscondas &#x201d;.</span>
    <span class="versiculo"><sup>20</sup> Responditque Achan Iosue et dixit ei: &#x201c; Vere ego peccavi Domino, Deo Israel, et sic et sic feci:</span>
    <span class="versiculo"><sup>21</sup> Vidi enim inter spolia pallium de Sennaar valde bonum et ducentos siclos argenti regulamque auream quinquaginta siclorum; et concupiscens abstuli et abscondi in terra contra medium tabernaculi mei argentumque subter &#x201d;.</span>
    <span class="versiculo"><sup>22</sup> Misit ergo Iosue ministros, qui currentes ad tabernaculum illius reppererunt cuncta abscondita in eodem loco et argentum simul;</span>
    <span class="versiculo"><sup>23</sup> auferentesque de tentorio tulerunt ea ad Iosue et ad omnes filios Israel proieceruntque ante Dominum.</span>
    <span class="versiculo"><sup>24</sup> Tollens itaque Iosue Achan filium Zarae argentumque et pallium et auream regulam filiosque eius et filias, boves et asinos et oves ipsumque tabernaculum et cunctam supellectilem &#x2014; et omnis Israel cum eo &#x2014; duxerunt eos ad vallem Achor,</span>
    <span class="versiculo"><sup>25</sup> ubi dixit Iosue: &#x201c; Quia turbasti nos, exturbet te Dominus in die hac &#x201d;. Lapidavitque eum omnis Israel; et cuncta, quae illius erant, igne consumpta sunt.</span>
    <span class="versiculo"><sup>26</sup> Congregaverunt quoque super eum acervum magnum lapidum, qui permanet usque in praesentem diem. Et aversus est furor Domini ab eis; vocatumque est nomen loci illius vallis Achor usque hodie.</span>
</div>
