<div>
	<span class="capitulo">11</span>
	<span class="versiculo"><sup>1</sup> Quae cum audisset Iabin rex Asor, misit ad Iobab regem Madon et ad regern Semeron atque ad regem Achsaph,</span>
	<span class="versiculo"><sup>2</sup> ad reges quoque aquilonis, qui habitabant in montanis et in Araba contra meridiem Chenereth, in Sephela quoque et in regionibus Dor iuxta mare,</span>
	<span class="versiculo"><sup>3</sup> Chananaeum in oriente et occidente, et Amorraeum atque Hetthaeum ac Pherezaeum et Iebusaeum in montanis, Hevaeum quoque, qui habitabat ad radices Hermon in terra Maspha.</span>
	<span class="versiculo"><sup>4</sup> Egressique sunt omnes cum turmis suis, populus multus nimis sicut arena, quae est in litore maris, equi quoque et currus immensae multitudinis;</span>
	<span class="versiculo"><sup>5</sup> conveneruntque omnes reges isti et castrametati sunt in unum ad aquas Merom, ut pugnarent contra Israel.</span>
	<span class="versiculo"><sup>6</sup> Dixitque Dominus ad Iosue: &#x201c;Ne timeas eos! Cras enim hac eadem hora ego tradam omnes istos occisos in conspectu Israel: equos eorum subnervabis et currus igne combures &#x201d;.</span>
	<span class="versiculo"><sup>7</sup> Venitque Iosue et omnis exercitus cum eo adversus illos ad aquas Merom subito, et irruerunt super eos.</span>
	<span class="versiculo"><sup>8</sup> Tradiditque illos Dominus in manu Israel; qui percusserunt eos et persecuti sunt usque ad Sidonem magnam et Maserephoth in occidente campumque Maspha in oriente. Ita percussit omnes, ut nullas dimitteret ex eis reliquias;</span>
	<span class="versiculo"><sup>9</sup> fecit sicut praeceperat ei Dominus: equos eorum subnervavit currusque combussit.</span>
	<span class="versiculo"><sup>10</sup> Reversusque tempore illo cepit Asor et regem eius percussit gladio. Asor enim antiquitus inter omnia regna haec principatum tenebat.</span>
	<span class="versiculo"><sup>11</sup> Percussitque omnes animas, quae ibidem morabantur; non dimisit in ea ullas reliquias, sed usque ad internecionem universa vastavit ipsamque urbem peremit incendio.</span>
	<span class="versiculo"><sup>12</sup> Et omnes per circuitum civitates regesque earum cepit, percussit atque delevit, sicut praeceperat Moyses famulus Domini.</span>
	<span class="versiculo"><sup>13</sup> Urbes tantum, quae erant in tumulis earum sitae, non succendit Israel; unam Asor solam Iosue flamma consumpsit.</span>
	<span class="versiculo"><sup>14</sup> Omnemque praedam istarum urbium ac iumenta diviserunt sibi filii Israel, cunctis hominibus interfectis; nullum vivum reliquerunt.</span>
	<span class="versiculo"><sup>15</sup> Sicut praeceperat Dominus Moysi servo suo, ita praecepit Moyses Iosue, et ille universa complevit; non praeteriit de universis mandatis ne unum quidem verbum, quod iusserat Dominus Moysi.</span>
	<span class="versiculo"><sup>16</sup> Cepit itaque Iosue omnem terram hanc, montanam et Nageb terramque Gosen et Sephelam et Arabam montemque Israel et campestria eius,</span>
	<span class="versiculo"><sup>17</sup> a monte Calvo, qui ascendit Seir, usque Baalgad in planitie Libani subter montem Hermon; omnes reges eorum cepit, percussit et occidit.</span>
	<span class="versiculo"><sup>18</sup> Multo tempore pugnavit Iosue contra reges istos.</span>
	<span class="versiculo"><sup>19</sup> Non fuit civitas, quae foedus iniret cum filiis Israel, praeter Hevaeum, qui habitabat in Gabaon: omnes bellando cepit.</span>
	<span class="versiculo"><sup>20</sup> Domini enim sententia fuerat, ut indurarentur corda eorum, et pugnarent contra Israel et caderent et non mererentur ullam clementiam ac perirent, sicut praeceperat Dominus Moysi.</span>
	<span class="versiculo"><sup>21</sup> In tempore illo venit Iosue et interfecit Enacim de montanis Hebron et Dabir et Anab et de omni monte Iudae et Israel urbesque eorum delevit.</span>
	<span class="versiculo"><sup>22</sup> Non reliquit ullum de stirpe Enacim in terra filiorum Israel, absque civitatibus Gaza et Geth et Azoto, in quibus solis relicti sunt.</span>
	<span class="versiculo"><sup>23</sup> Cepit ergo Iosue omnem terram, sicut locutus est Dominus ad Moysen, et tradidit eam in possessionem filiis Israel secundum partes et tribus suas; quievitque terra a proeliis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
