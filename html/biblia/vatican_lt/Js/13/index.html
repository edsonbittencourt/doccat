<div>
	<span class="capitulo">13</span>
	<span class="versiculo"><sup>1</sup> Iosue senex provectaeque aetatis erat, et dixit Dominus ad eum: &#x201c; Senuisti et longaevus es; terraque latissima adhuc superest, quae necdum occupata est.</span>
	<span class="versiculo"><sup>2</sup> Omnis videlicet Galilaea, regio Philisthim et universa Gesuri,</span>
	<span class="versiculo"><sup>3</sup> a fluvio Sihor, qui est ad orientem Aegypti, usque ad terminos Accaron contra aquilonem, terra Chananaea, quae in quinque principes Philisthim dividitur, Gazaeos et Azotios, Ascalonitas, Getthaeos et Accaronitas ac Hevaei</span>
	<span class="versiculo"><sup>4</sup> meridie; et omnis terra Chanaan de Ara Sidoniorum usque Apheca et terminos Amorraei;</span>
	<span class="versiculo"><sup>5</sup> et terra Gibliorum et omnis Libanus in oriente a Baalgad sub monte Hermon usque ad introitum Emath,</span>
	<span class="versiculo"><sup>6</sup> omnes, qui habitant in monte a Libano usque ad Maserephoth in occidente, universi Sidonii. Ego sum qui delebo eos a facie filiorum Israel. Sorte tantum distribue terram Israel in hereditatem, sicut praecepi tibi.</span>
	<span class="versiculo"><sup>7</sup> Et nunc divide terram hanc in possessionem novem tribubus et dimidiae tribui Manasse &#x201d;.</span>
	<span class="versiculo"><sup>8</sup> Cum qua Ruben et Gad possederunt terram, quam tradidit eis Moyses famulus Domini trans fluenta Iordanis ad orientalem plagam:</span>
	<span class="versiculo"><sup>9</sup> ab Aroer, quae sita est in ripa torrentis Arnon, et civitate in vallis medio, universaque campestria Medaba usque Dibon;</span>
	<span class="versiculo"><sup>10</sup> et cunctas civitates Sehon regis Amorraei, qui regnavit in Hesebon, usque ad terminos filiorum Ammon;</span>
	<span class="versiculo"><sup>11</sup> et Galaad ac terminos Gesuri et Maachathi omnemque montem Hermon et universam Basan usque Salcha,</span>
	<span class="versiculo"><sup>12</sup> omne regnum Og in Basan, qui regnavit in Astharoth et Edrai &#x2014; ipse fuit de reliquiis Raphaim C; percussitque eos Moyses atque delevit.</span>
	<span class="versiculo"><sup>13</sup> Non autem disperdiderunt filii Israel Gesuri et Maachathi, et habitaverunt in medio Israel usque in praesentem diem.</span>
	<span class="versiculo"><sup>14</sup> Tribui tantum Levi non dedit possessionem, sed sacrificia Domini, Dei Israel: ipsa est eius hereditas, sicut locutus est illi.</span>
	<span class="versiculo"><sup>15</sup> Dedit ergo Moyses possessionem tribui filiorum Ruben iuxta cognationes suas.</span>
	<span class="versiculo"><sup>16</sup> Fuitque terminus eorum ab Aroer, quae sita est in ripa torrentis Arnon, et a civitate in valle eiusdem torrentis media, et universa planities usque Medaba,</span>
	<span class="versiculo"><sup>17</sup> Hesebon cunctaque oppida eius, quae sunt in campestribus: Dibon et Bamothbaal et Bethbaalmeon</span>
	<span class="versiculo"><sup>18</sup> et Iasa et Cademoth et Mephaath,</span>
	<span class="versiculo"><sup>19</sup> Cariathaim et Sabama et Serethsahar in monte convallis,</span>
	<span class="versiculo"><sup>20</sup> Bethphegor et declivia Phasga et Bethiesimoth</span>
	<span class="versiculo"><sup>21</sup> et omnes urbes campestres universumque regnum Sehon regis Amorraei, qui regnavit in Hesebon, quem percussit Moyses, ipsum et principes Madian, Evi et Recem et Sur et Hur et Rebe, duces Sehon habitatores terrae.</span>
	<span class="versiculo"><sup>22</sup> Et Balaam filium Beor hariolum occiderunt filii Israel gladio cum ceteris interfectis.</span>
	<span class="versiculo"><sup>23</sup> Factusque est terminus filiorum Ruben Iordanis fluvius. Haec est possessio Rubenitarum per cognationes suas, urbes et viculi earum.</span>
	<span class="versiculo"><sup>24</sup> Deditque Moyses tribui Gad, filiis Gad, per cognationes suas possessionem, cuius hic est</span>
	<span class="versiculo"><sup>25</sup> terminus: Iazer et omnes civitates Galaad dimidiaque pars terrae filiorum Ammon usque ad Aroer, quae est contra Rabba;</span>
	<span class="versiculo"><sup>26</sup> et ab Hesebon usque Ramothmaspha et Betonim et a Mahanaim usque ad terminos Lodabar,</span>
	<span class="versiculo"><sup>27</sup> in valle quoque Betharan et Bethnemra et Succoth et Saphon, reliqua pars regni Sehon regis Hesebon; Iordanis et terminus usque ad extremam partem maris Chenereth trans Iordanem ad orientalem plagam.</span>
	<span class="versiculo"><sup>28</sup> Haec est possessio filiorum Gad per familias suas, civitates et villae earum.</span>
	<span class="versiculo"><sup>29</sup> Dedit Moyses et dimidiae tribui filiorum Manasse, iuxta cognationes suas possessionem:</span>
	<span class="versiculo"><sup>30</sup> Manasse, a Mahanaim universam Basan, cunctum regnum Og regis Basan omnesque vicos Iair, qui sunt in Basan, sexaginta oppida;</span>
	<span class="versiculo"><sup>31</sup> et dimidiam partem Galaad et Astharoth et Edrai, urbes regni Og in Basan, filiis Machir filii Manasse, dimidiae parti filiorum Machir, iuxta cognationes suas.</span>
	<span class="versiculo"><sup>32</sup> Hanc possessionem divisit Moyses in campestribus Moab trans Iordanem contra Iericho ad orientalem plagam.</span>
	<span class="versiculo"><sup>33</sup> Tribui autem Levi non dedit possessionem, quoniam Dominus, Deus Israel, ipse est possessio eius, ut locutus est illi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
