<div>
	<span class="capitulo">22</span>
	<span class="versiculo"><sup>1</sup> Tunc vocavit Iosue Rubenitas et Gaditas et dimidiam tribum Manasse</span>
	<span class="versiculo"><sup>2</sup> dixitque ad eos: &#x201c;Fecistis omnia, quae vobis praecepit Moyses famulus Domini; mihi quoque in omnibus, quae praecepi vobis, oboedistis</span>
	<span class="versiculo"><sup>3</sup> nec reliquistis fratres vestros hoc longo tempore usque in praesentem diem custodientes imperium Domini Dei vestri.</span>
	<span class="versiculo"><sup>4</sup> Quia igitur dedit Dominus Deus vester fratribus vestris quietem ac pacem, sicut eis pollicitus est, revertimini nunc et ite in tabernacula vestra et in terram possessionis, quam tradidit vobis Moyses famulus Domini trans Iordanem;</span>
	<span class="versiculo"><sup>5</sup> ita dumtaxat ut custodiatis attente et opere compleatis mandatum et legem, quam praecepit vobis Moyses servus Domini, ut diligatis Dominum Deum vestrum et ambuletis in omnibus viis eius et observetis mandata illius adhaereatisque ei ac serviatis in omni corde et in omni anima vestra &#x201d;.</span>
	<span class="versiculo"><sup>6</sup> Benedixitque eis Iosue et dimisit eos, qui reversi sunt in tabernacula sua.</span>
	<span class="versiculo"><sup>7</sup> Dimidiae autem tribui Manasse possessionem Moyses dederat in Basan; et idcirco mediae, quae superfuit, dedit Iosue sortem inter ceteros fratres suos trans Iordanem ad occidentalem eius plagam. Cumque dimitteret eos in tabernacula sua et benedixisset illis,</span>
	<span class="versiculo"><sup>8</sup> dixit ad eos: &#x201c;Cum multis divitiis revertimini ad sedes vestras, cum argento et auro, aere ac ferro et veste multiplici; dividite praedam hostium cum fratribus vestris &#x201d;.</span>
	<span class="versiculo"><sup>9</sup> Reversique sunt et abierunt filii Ruben et filii Gad et dimidia tribus Manasse a filiis Israel de Silo, quae sita est in Chanaan, ut intrarent Galaad terram possessionis suae, quam obtinuerant iuxta imperium Domini in manu Moysi.</span>
	<span class="versiculo"><sup>10</sup> Cumque venissent ad circulos Iordanis in terra Chanaan, aedificaverunt iuxta Iordanem altare ingens aspectu.</span>
	<span class="versiculo"><sup>11</sup> Cum audissent filii Israel aedificasse filios Ruben et Gad et dimidiam tribum Manasse altare e regione terrae Chanaan ad Iordanis circulos ex adverso filiorum Israel,</span>
	<span class="versiculo"><sup>12</sup> convenerunt omnes in Silo, ut ascenderent et dimicarent contra eos.</span>
	<span class="versiculo"><sup>13</sup> Et interim miserunt ad illos in terram Galaad Phinees filium Eleazari sacerdotem</span>
	<span class="versiculo"><sup>14</sup> et decem principes cum eo, singulos de tribubus, unusquisque erat caput familiae in cognationibus Israel.</span>
	<span class="versiculo"><sup>15</sup> Qui venerunt ad filios Ruben et Gad et dimidiam tribum Manasse in terram Galaad dixeruntque ad eos:</span>
	<span class="versiculo"><sup>16</sup> &#x201c; Haec mandat omnis coetus Domini: Quae est ista transgressio? Cur reliquistis Dominum, Deum Israel, aedificantes vobis altare sacrilegum et a cultu illius recedentes?</span>
	<span class="versiculo"><sup>17</sup> An parum vobis est peccatum Phegor, et usque in praesentem diem macula huius sceleris in nobis permanet, et facta est plaga in coetu Domini?</span>
	<span class="versiculo"><sup>18</sup> Et vos hodie reliquistis Dominum, et factum est ut rebellaretis contra Dominum; et cras in universum coetum Israel eius ira desaeviet.</span>
	<span class="versiculo"><sup>19</sup> Quod si putatis immundam esse terram possessionis vestrae, transite ad terram possessionis Domini, in qua habitaculum Domini est, et habitate inter nos; tantum ut contra Dominum non rebelletis nec nos rebellare faciatis aedificantes altare praeter altare Domini Dei nostri.</span>
	<span class="versiculo"><sup>20</sup> Nonne Achan filius Zarae praeteriit mandatum Domini de anathemate, et super omnem coetum Israel ira Domini incubuit? Et ille erat unus homo; atque utinam solus perisset in scelere suo! &#x201d;.</span>
	<span class="versiculo"><sup>21</sup> Responderuntque filii Ruben et Gad et dimidia tribus Manasse principibus legationis Israel:</span>
	<span class="versiculo"><sup>22</sup> &#x201c; Fortissimus Deus Dominus, fortissimus Deus Dominus ipse novit, et Israel simul intelleget: si rebellionis, si praevaricationis animo contra Dominum hoc altare construximus, non salvet nos, sed puniat in praesenti;</span>
	<span class="versiculo"><sup>23</sup> et si ea mente fecimus, ut recedamus a Domino et holocausta et oblationes et pacificas victimas super eo imponeremus, Dominus ipse quaerat et iudicet;</span>
	<span class="versiculo"><sup>24</sup> et si non ea magis sollicitudine et cogitatione fecimus hoc dicentes: Cras dicent filii vestri filiis nostris: &#x201c;Quid vobis et Domino, Deo Israel?</span>
	<span class="versiculo"><sup>25</sup> Terminum posuit Dominus inter nos et vos, o filii Ruben et filii Gad, Iordanem fluvium, et idcirco partem non habetis in Domino&#x201d;; et per hanc occasionem avertent filii vestri filios nostros a timore Domini. Putavimus itaque melius</span>
	<span class="versiculo"><sup>26</sup> et diximus: Exstruamus nobis altare non in holocausta neque ad victimas offerendas,</span>
	<span class="versiculo"><sup>27</sup> sed in testimonium inter nos et vos et sobolem nostram vestramque progeniem, ut serviamus Domino, et iuris nostri sit offerre holocausta et victimas et pacificas hostias, et nequaquam dicant cras filii vestri filiis nostris: &#x201c;Non est vobis pars in Domino&#x201d;.</span>
	<span class="versiculo"><sup>28</sup> Quod si voluerint dicere, respondebunt eis: &#x201c;Ecce similitudo altaris Domini, quam fecerunt patres nostri non in holocausta neque in sacrificia, sed in testimonium inter nos et vos&#x201d;.</span>
	<span class="versiculo"><sup>29</sup> Absit a nobis hoc scelus, ut recedamus a Domino et eius vestigia relinquamus, exstructo altari ad holocausta et oblationes et victimas offerendas, praeter altare Domini Dei nostri, quod est ante habitaculum eius &#x201d;.</span>
	<span class="versiculo"><sup>30</sup> Quibus auditis, Phinees sacerdos et principes legationis Israel, qui erant cum eo, placati sunt et verba filiorum Ruben et Gad et dimidiae tribus Manasse libentissime susceperunt;</span>
	<span class="versiculo"><sup>31</sup> dixitque Phinees filius Eleazar sacerdos ad eos: &#x201c; Nunc scimus quod nobiscum sit Dominus, quoniam alieni estis a praevaricatione hac et liberastis filios Israel de manu Domini &#x201d;.</span>
	<span class="versiculo"><sup>32</sup> Reversusque est cum principibus a filiis Ruben et Gad de terra Galaad in terram Chanaan ad filios Israel et rettulit eis.</span>
	<span class="versiculo"><sup>33</sup> Placuitque sermo cunctis audientibus, et laudaverunt Deum filii Israel; et nequaquam ultra dixerunt, ut ascenderent contra eos in bellum et delerent terram, in qua habitabant filii Ruben et Gad.</span>
	<span class="versiculo"><sup>34</sup> Vocaveruntque filii Ruben et filii Gad altare, quod exstruxerant, Testem; dixerunt enim: &#x201c; Testis est inter nos quod Dominus ipse sit Deus &#x201d;.</span>
</div>
