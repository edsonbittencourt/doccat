<div>
	<span class="capitulo">14</span>
	<span class="versiculo"><sup>1</sup> Hoc est, quod hereditaverunt filii Israel in terra Chanaan, quod dederunt eis Eleazar sacerdos et Iosue filius Nun et principes familiarum tribuum Israel,</span>
	<span class="versiculo"><sup>2</sup> sorte omnia dividentes, sicut praeceperat Dominus in manu Moysi, novem tribubus et dimidiae tribui.</span>
	<span class="versiculo"><sup>3</sup> Duabus enim tribubus et dimidiae dederat Moyses trans Iordanem possessionem, absque Levitis, quibus nihil dedit inter fratres suos;</span>
	<span class="versiculo"><sup>4</sup> sed sunt filii Ioseph in duas divisi tribus, Manasse et Ephraim, nec acceperunt Levitae aliam in terra partem, nisi urbes ad habitandum et suburbana earum ad alenda iumenta et pecora sua.</span>
	<span class="versiculo"><sup>5</sup> Sicut praeceperat Dominus Moysi, ita fecerunt filii Israel et diviserunt terram.</span>
	<span class="versiculo"><sup>6</sup> Accesserunt itaque filii Iudae ad Iosue in Galgala, locutusque est ad eum Chaleb filius Iephonne Cenezaeus: &#x201c; Nosti quid locutus sit Dominus ad Moysen hominem Dei de me et te in Cadesbarne.</span>
	<span class="versiculo"><sup>7</sup> Quadraginta annorum eram, quando me misit Moyses famulus Domini de Cadesbarne, ut considerarem terram; nuntiavique ei quod mihi verum videbatur.</span>
	<span class="versiculo"><sup>8</sup> Fratres autem mei, qui ascenderant mecum, dissolverunt cor populi, et nihilominus ego adimplevi, ut sequerer Dominum Deum meum.</span>
	<span class="versiculo"><sup>9</sup> Iuravitque Moyses in die illo dicens: &#x201c;Terra, quam calcavit pes tuus, erit possessio tua et filiorum tuorum in aeternum, quia adimplevisti, ut sequereris Dominum Deum meum&#x201d;.</span>
	<span class="versiculo"><sup>10</sup> Concessit ergo Dominus vitam mihi, sicut pollicitus est, usque in praesentem diem. Quadraginta et quinque anni sunt ex quo locutus est Dominus verbum istud ad Moysen, quando ambulabat Israel per solitudinem; hodie octoginta quinque annorum sum,</span>
	<span class="versiculo"><sup>11</sup> sic valens ut eo valebam tempore, quando ad explorandum missus sum; illius in me temporis fortitudo usque hodie perseverat tam ad bellandum quam ad gradiendum.</span>
	<span class="versiculo"><sup>12</sup> Da ergo mihi montem istum, quem pollicitus est Dominus die illo, te quoque audiente quod Enacim ibi sunt et urbes magnae atque munitae; si forte sit Dominus mecum, et potuero delere eos, sicut promisit mihi &#x201d;.</span>
	<span class="versiculo"><sup>13</sup> Benedixitque ei Iosue et tradidit Hebron in possessionem;</span>
	<span class="versiculo"><sup>14</sup> atque ex eo fuit Hebron Chaleb filio Iephonne Cenezaeo usque in praesentem diem, quia adimplevit, ut sequeretur Dominum, Deum Israel.</span>
	<span class="versiculo"><sup>15</sup> Nomen Hebron antea vocabatur Cariatharbe (id est civitas Arbe), hominis maximi inter Enacim. Et terra cessavit a proeliis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
