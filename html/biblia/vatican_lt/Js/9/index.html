<div>
	<span class="capitulo">9</span>
	<span class="versiculo"><sup>1</sup> Quibus auditis, cuncti reges, qui trans Iordanem versabantur in montanis et in Sephela, in omni litore maris Magni, hi quoque, qui habitabant usque ad Libanum, Hetthaeus et Amorraeus, Chananaeus, Pherezaeus et Hevaeus et Iebusaeus</span>
	<span class="versiculo"><sup>2</sup> congregati sunt pariter, ut pugnarent contra Iosue et Israel uno animo eademque sententia.</span>
	<span class="versiculo"><sup>3</sup> At hi, qui habitabant in Gabaon, audientes cuncta, quae fecerat Iosue Iericho et Hai,</span>
	<span class="versiculo"><sup>4</sup> et callide cogitantes tulerunt sibi cibaria, saccos veteres asinis imponentes et utres vinarios vetustos, scissos atque consutos,</span>
	<span class="versiculo"><sup>5</sup> calceamentaque perantiqua, quae ad indicium vetustatis pittaciis consuta erant, induti veteribus vestimentis; panes quoque, quos portabant ob viaticum, duri erant et in frusta comminuti.</span>
	<span class="versiculo"><sup>6</sup> Perrexeruntque ad Iosue, qui tunc morabatur in castris Galgalae, et dixerunt ei atque omni simul Israeli: &#x201c; De terra longinqua venimus pactum vobiscum facere cupientes &#x201d;. Responderuntque viri Israel ad Hevaeos atque dixerunt:</span>
	<span class="versiculo"><sup>7</sup> &#x201c; Ne forte in medio nostri habitetis, et non possimus foedus inire vobiscum &#x201d;.</span>
	<span class="versiculo"><sup>8</sup> At illi ad Iosue: &#x201c; Servi, inquiunt, tui sumus &#x201d;. Quibus Iosue ait: &#x201c; Quinam estis et unde venistis? &#x201d;.</span>
	<span class="versiculo"><sup>9</sup> Responderunt: &#x201c; De terra longinqua valde venerunt servi tui in nomine Domini Dei tui; audivimus enim famam potentiae eius, cuncta, quae fecit in Aegypto</span>
	<span class="versiculo"><sup>10</sup> et duobus Amorraeorum regibus trans Iordanem, Sehon regi Hesebon et Og regi Basan, qui erat in Astharoth.</span>
	<span class="versiculo"><sup>11</sup> Dixeruntque nobis seniores et omnes habitatores terrae nostrae: &#x201c;Tollite in manibus cibaria in viam et occurrite eis ac dicite: Servi vestri sumus; foedus inite nobiscum&#x201d;.</span>
	<span class="versiculo"><sup>12</sup> En panes: quando egressi sumus de domibus nostris, ut veniremus ad vos, calidos sumpsimus; nunc sicci facti sunt et vetustate nimia comminuti.</span>
	<span class="versiculo"><sup>13</sup> Utres vini novos implevimus, nunc rupti sunt et soluti; vestes et calceamenta, quibus induimur et quae habemus in pedibus, ob longitudinem largioris viae trita sunt et paene consumpta &#x201d;.</span>
	<span class="versiculo"><sup>14</sup> Susceperunt igitur viri de cibariis eorum et os Domini non interrogaverunt.</span>
	<span class="versiculo"><sup>15</sup> Fecitque Iosue cum eis pacem et, inito foedere, pollicitus est quod viverent; principes quoque coetus iuraverunt eis.</span>
	<span class="versiculo"><sup>16</sup> Post dies autem tres initi foederis, audierunt quod in vicino et inter eos habitarent.</span>
	<span class="versiculo"><sup>17</sup> Moveruntque castra filii Israel et venerunt ad civitates eorum die tertio, quarum haec vocabula sunt: Gabaon et Cephira et Beroth et Cariathiarim;</span>
	<span class="versiculo"><sup>18</sup> et non percusserunt eos filii Israel, eo quod iurassent eis principes coetus in nomine Domini, Dei Israel. Murmuravit itaque omnis coetus contra principes,</span>
	<span class="versiculo"><sup>19</sup> qui responderunt eis: &#x201c;Iuravimus illis in nomine Domini, Dei Israel, et idcirco non possumus eos contingere.</span>
	<span class="versiculo"><sup>20</sup> Sed hoc faciemus eis: reserventur quidem, ut vivant, ne contra nos ira Domini concitetur, si peieraverimus;</span>
	<span class="versiculo"><sup>21</sup> sed sic vivant, ut in usus universae multitudinis ligna caedant aquasque comportent &#x201d;.
Quibus haec loquentibus,</span>
	<span class="versiculo"><sup>22</sup> vocavit Gabaonitas Iosue et dixit eis: &#x201c; Cur nos decipere fraude voluistis, ut diceretis: &#x201c;Procul valde habitamus a vobis&#x201d;, cum in medio nostri sitis?</span>
	<span class="versiculo"><sup>23</sup> Itaque sub maledictione eritis, et non deficiet de stirpe vestra servus ligna caedens aquasque comportans in domum Dei mei&#x201d;.</span>
	<span class="versiculo"><sup>24</sup> Qui responderunt: &#x201c; Nuntiatum est nobis servis tuis, quod mandasset Dominus Deus tuus Moysi servo suo, ut traderet vobis omnem terram et disperderet cunctos habitatores eius; timuimus igitur valde pro animabus nostris, vestro terrore compulsi, et hoc consilium inivimus.</span>
	<span class="versiculo"><sup>25</sup> Nunc autem in manu tua sumus: quod tibi bonum et rectum videtur, fac nobis &#x201d;.</span>
	<span class="versiculo"><sup>26</sup> Fecit ergo Iosue, ut dixerat, et liberavit eos de manu filiorum Israel, ut non occiderentur.</span>
	<span class="versiculo"><sup>27</sup> Decrevitque in illo die esse eos in ministerium cuncti populi et altaris Domini caedentes ligna et aquas comportantes usque in praesens tempus pro loco, quem Dominus elegisset.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
