<div>
	<span class="capitulo">3</span>
	<span class="versiculo"><sup>1</sup> Igitur Iosue de nocte consurgens movit castra. Egredientes que de Settim venerunt ad Iordanem, ipse et omnes filii Israel; et morati sunt ibi, antequam transirent.</span>
	<span class="versiculo"><sup>2</sup> Tribus diebus evolutis, transierunt praefecti per castrorum medium</span>
	<span class="versiculo"><sup>3</sup> et praeceperunt populo: &#x201c; Quando videritis arcam foederis Domini Dei vestri et sacerdotes stirpis leviticae portantes eam, vos quoque consurgite et sequimini eam</span>
	<span class="versiculo"><sup>4</sup> &#x2014; sitque inter vos et arcam spatium cubitorum duum fere milium, et cavete, ne appropinquetis ad eam &#x2014; ut sciatis per quam viam ingrediamini, quia prius non ambulastis per eam &#x201d;.</span>
	<span class="versiculo"><sup>5</sup> Dixitque Iosue ad populum: &#x201c; Sanctificamini; cras enim faciet Dominus inter vos mirabilia &#x201d;.</span>
	<span class="versiculo"><sup>6</sup> Et ait ad sacerdotes: &#x201c; Tollite arcam foederis et praecedite populum &#x201d;. Qui tulerunt et ambulaverunt ante eos.</span>
	<span class="versiculo"><sup>7</sup> Dixitque Dominus ad Iosue: &#x201c; Hodie incipiam exaltare te coram omni Israel, ut sciant quod, sicut cum Moyse fui, ita et tecum sim.</span>
	<span class="versiculo"><sup>8</sup> Tu autem praecipe sacerdotibus, qui portant arcam foederis, et dic eis: Cum veneritis ad oram aquae Iordanis, state in Iordane&#x201d;.</span>
	<span class="versiculo"><sup>9</sup> Dixitque Iosue ad filios Israel: &#x201c; Accedite huc et audite verba Domini Dei vestri &#x201d;.</span>
	<span class="versiculo"><sup>10</sup> Et rursum: &#x201c; In hoc, inquit, scietis quod Deus vivens in medio vestri est et disperdet in conspectu vestro Chananaeum et Hetthaeum, Hevaeum et Pherezaeum, Gergesaeum quoque et Amorraeum et Iebusaeum.</span>
	<span class="versiculo"><sup>11</sup> Ecce arca foederis Domini omnis terrae antecedet vos per Iordanem.</span>
	<span class="versiculo"><sup>12</sup> Parate duodecim viros de tribubus Israel, singulos per singulas tribus;</span>
	<span class="versiculo"><sup>13</sup> et cum posuerint vestigia pedum suorum sacerdotes, qui portant arcam Domini Dei universae terrae, in aquis Iordanis, aquae, quae inferiores sunt, decurrent, quae autem desuper veniunt, in una mole consistent &#x201d;.</span>
	<span class="versiculo"><sup>14</sup> Igitur egressus est populus de tabernaculis suis, ut transiret Iordanem; et sacerdotes, qui portabant arcam foederis, pergebant ante eum.</span>
	<span class="versiculo"><sup>15</sup> Veneruntque usque ad Iordanem et, pedibus eorum in ora aquae tinctis &#x2014; Iordanis autem omnes ripas alvei sui toto tempore messis impleverat &#x2014;</span>
	<span class="versiculo"><sup>16</sup> steterunt aquae desuper descendentes in loco uno instar molis procul valde apud urbem, quae vocatur Adam, ex latere Sarthan; quae autem inferiores erant, in mare Arabae, quod est mare Salsissimum, descenderunt, usquequo omnino deficerent.</span>
	<span class="versiculo"><sup>17</sup> Populus autem incedebat contra Iericho, et sacerdotes, qui portabant arcam foederis Domini, stabant super siccam humum in medio Iordanis firmiter, donec omnis Israel compleret per arentem alveum transitum Iordanis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iosue_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
