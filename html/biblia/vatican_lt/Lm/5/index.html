<div>
	<span class="capitulo">5</span>
	<span class="versiculo"><sup>1</sup> Recordare, Domine, quid acciderit nobis;
intuere et respice opprobrium nostrum.</span>
	<span class="versiculo"><sup>2</sup> Hereditas nostra versa est ad alienos,
domus nostrae ad extraneos.</span>
	<span class="versiculo"><sup>3</sup> Pupilli facti sumus absque patre,
matres nostrae quasi viduae.</span>
	<span class="versiculo"><sup>4</sup> Aquam nostram pecunia bibimus,
ligna nostra pretio comparamus.</span>
	<span class="versiculo"><sup>5</sup> Iugum in cervicibus nostris minamur;
lassis non datur requies.</span>
	<span class="versiculo"><sup>6</sup> Aegyptiis dedimus manum et Assyriis,
ut saturaremur pane.</span>
	<span class="versiculo"><sup>7</sup> Patres nostri peccaverunt et non sunt,
et nos iniquitates eorum portamus.</span>
	<span class="versiculo"><sup>8</sup> Servi dominantur nostri;
non est qui redimat de manu eorum.</span>
	<span class="versiculo"><sup>9</sup> Vitae nostrae periculo afferimus panem nobis
a facie gladii in deserto.</span>
	<span class="versiculo"><sup>10</sup> Pellis nostra quasi clibanus exusta est
propter aestum famis.</span>
	<span class="versiculo"><sup>11</sup> Mulieres in Sion humiliaverunt
et virgines in civitatibus Iudae.</span>
	<span class="versiculo"><sup>12</sup> Principes manu eorum suspensi sunt;
facies senum honorem non habuerunt.</span>
	<span class="versiculo"><sup>13</sup> Adulescentes molam portaverunt,
et pueri sub lignis corruerunt.</span>
	<span class="versiculo"><sup>14</sup> Senes deficiunt de portis,
iuvenes de choro psallentium.</span>
	<span class="versiculo"><sup>15</sup> Defecit gaudium cordis nostri;
versus est in luctum chorus noster.</span>
	<span class="versiculo"><sup>16</sup> Cecidit corona capitis nostri;
vae nobis, quia peccavimus!</span>
	<span class="versiculo"><sup>17</sup> Propterea maestum factum est cor nostrum,
ideo contenebrati sunt oculi nostri,</span>
	<span class="versiculo"><sup>18</sup> propter montem Sion, quia desolatus est:
vulpes ambulant in eo.</span>
	<span class="versiculo"><sup>19</sup> Tu autem, Domine, in aeternum permanebis,
solium tuum in generationem et generationem.</span>
	<span class="versiculo"><sup>20</sup> Quare in perpetuum oblivisceris nostri,
derelinques nos in longitudinem dierum?</span>
	<span class="versiculo"><sup>21</sup> Converte nos, Domine, ad te, et convertemur;
innova dies nostros sicut a principio.</span>
	<span class="versiculo"><sup>22</sup> Ergone proiciens reppulisti nos,
iratus es contra nos vehementer?</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_lamentationes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
