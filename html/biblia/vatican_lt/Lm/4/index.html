<div>
	<span class="capitulo">4</span>
	<span class="versiculo"><sup>1</sup> ALEPH. Quomodo obscuratum est aurum,
mutatum est obryzum optimum!
Dispersi sunt lapides sancti
in capite omnium platearum.</span>
	<span class="versiculo"><sup>2</sup> BETH. Filii Sion incliti
et ponderati auro primo,
quomodo reputati sunt in vasa testea,
opus manuum figuli!</span>
	<span class="versiculo"><sup>3</sup> GHIMEL. Sed et thoes nudaverunt mammam,
lactaverunt catulos suos;
filia populi mei crudelis
quasi struthio in deserto.</span>
	<span class="versiculo"><sup>4</sup> DALETH. Adhaesit lingua lactantis
ad palatum eius in siti;
parvuli petierunt panem,
et non erat qui frangeret eis.</span>
	<span class="versiculo"><sup>5</sup> HE. Qui vescebantur voluptuose,
interierunt in viis;
qui nutriebantur in coccinis,
amplexati sunt stercora.</span>
	<span class="versiculo"><sup>6</sup> VAU. Et maior effecta est iniquitas filiae populi mei
peccato Sodomae,
quae subversa est in momento,
et non laborabant in ea manus.</span>
	<span class="versiculo"><sup>7</sup> ZAIN. Candidiores nazaraei eius nive,
nitidiores lacte,
rubicundiores in corpore coralliis,
sapphirus aspectus eorum.</span>
	<span class="versiculo"><sup>8</sup> HETH. Denigrata est super carbones facies eorum,
et non sunt cogniti in plateis:
adhaesit cutis eorum ossibus,
aruit et facta est quasi lignum.</span>
	<span class="versiculo"><sup>9</sup> TETH. Melius fuit occisis gladio
quam interfectis fame,
quoniam isti extabuerunt consumpti
a sterilitate terrae.</span>
	<span class="versiculo"><sup>10</sup> IOD. Manus mulierum misericordium
coxerunt filios suos:
facti sunt cibus earum
in contritione filiae populi mei.</span>
	<span class="versiculo"><sup>11</sup> CAPH. Complevit Dominus furorem suum,
effudit iram indignationis suae;
et succendit ignem in Sion,
qui devoravit fundamenta eius.</span>
	<span class="versiculo"><sup>12</sup> LAMED. Non crediderunt reges terrae
et universi habitatores orbis,
quoniam ingrederetur hostis et inimicus
per portas Ierusalem.</span>
	<span class="versiculo"><sup>13</sup> MEM. Propter peccata prophetarum eius
et iniquitates sacerdotum eius,
qui effuderunt in medio eius
sanguinem iustorum.</span>
	<span class="versiculo"><sup>14</sup> NUN. Erraverunt caeci in plateis,
polluti sunt in sanguine,
ita ut nemo posset attingere
lacinias eorum.</span>
	<span class="versiculo"><sup>15</sup> SAMECH. &#x201c; Recedite! Pollutus est &#x201d;, clamaverunt eis;
&#x201c; Recedite, abite, nolite tangere! &#x201d;.
Cum fugerent et errarent, dixerunt inter gentes:
&#x201c; Non addent ultra ut incolant &#x201d;.</span>
	<span class="versiculo"><sup>16</sup> PHE. Facies Domini dispersit eos,
non addet ut respiciat eos;
facies sacerdotum non respexerunt
neque senum miserti sunt.</span>
	<span class="versiculo"><sup>17</sup> AIN. Adhuc deficiunt oculi nostri
ad auxilium nostrum vanum?
In specula nostra respeximus
ad gentem, quae salvare non potest.</span>
	<span class="versiculo"><sup>18</sup> SADE. Insidiati sunt vestigiis nostris,
ne iremus per plateas nostras.
&#x201c; Appropinquavit finis noster, completi sunt dies nostri,
quia venit finis noster &#x201d;.</span>
	<span class="versiculo"><sup>19</sup> COPH. Velociores fuerunt persecutores nostri
aquilis caeli;
super montes persecuti sunt nos,
in deserto insidiati sunt nobis.</span>
	<span class="versiculo"><sup>20</sup> RES. Spiritus oris nostri, unctus Domini,
captus est in foveis eorum,
de quo dicebamus: &#x201c; Sub umbra sua
vivemus in gentibus &#x201d;.</span>
	<span class="versiculo"><sup>21</sup> SIN. Gaude et laetare, filia Edom,
quae habitas in terra Us;
ad te quoque perveniet calix,
inebriaberis atque nudaberis.</span>
	<span class="versiculo"><sup>22</sup> THAU. Completa est iniquitas tua, filia Sion,
non addet ultra ut transmigret te;
visitavit iniquitatem tuam, filia Edom,
discooperuit peccata tua.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_lamentationes_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
