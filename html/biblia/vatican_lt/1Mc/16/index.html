<div>
	<span class="capitulo">16</span>
	<span class="versiculo"><sup>1</sup> Et ascendit Ioannes de Gazaris et nuntiavit Simoni patri suo, quae fecit Cendebaeus.</span>
	<span class="versiculo"><sup>2</sup> Et vocavit Simon duos filios seniores, Iudam et Ioannem, et ait illis: &#x201c; Ego et fratres mei et domus patris mei expugnavimus hostes Israel ab adulescentia usque in hunc diem, et prosperatum est in manibus nostris liberare Israel saepius.</span>
	<span class="versiculo"><sup>3</sup> Nunc autem senui, vos autem in misericordia sufficientes estis in annis; estote loco meo et fratris mei et egressi pugnate pro gente nostra; auxilium vero de caelo vobiscum sit &#x201d;.</span>
	<span class="versiculo"><sup>4</sup> Et elegit de regione viginti milia virorum belligeratorum et equites; et profecti sunt ad Cendebaeum et dormierunt in Modin</span>
	<span class="versiculo"><sup>5</sup> et surrexerunt mane et abierunt in campum. Et ecce exercitus copiosus in obviam illis peditum et equitum, et fluvius torrens erat inter medium ipsorum.</span>
	<span class="versiculo"><sup>6</sup> Et admovit castra contra faciem eorum ipse et populus eius et vidit populum trepidantem ad transfretandum torrentem; et transfretavit primus, et viderunt eum viri et transierunt post eum.</span>
	<span class="versiculo"><sup>7</sup> Et divisit populum, et equites in medio peditum; erat autem equitatus adversariorum copiosus nimis.</span>
	<span class="versiculo"><sup>8</sup> Et exclamaverunt tubis, et in fugam conversus est Cendebaeus et castra eius, et ceciderunt ex eis multi vulnerati; residui autem in munitionem fugerunt.</span>
	<span class="versiculo"><sup>9</sup> Tunc vulneratus est Iudas frater Ioannis; Ioannes autem insecutus est eos, donec venit Cedron, quam aedificavit.</span>
	<span class="versiculo"><sup>10</sup> Et fugerunt usque ad turres, quae erant in agris Azoti, et succendit eas igni; et ceciderunt ex illis duo milia virorum. Et reversus est in Iudaeam in pace.</span>
	<span class="versiculo"><sup>11</sup> Et Ptolemaeus filius Abubi constitutus erat dux in campo Iericho et habebat argentum et aurum multum;</span>
	<span class="versiculo"><sup>12</sup> erat enim gener summi sacerdotis.</span>
	<span class="versiculo"><sup>13</sup> Et exaltatum est cor eius, et volebat obtinere regionem et cogitabat dolum adversus Simonem et filios eius, ut tolleret eos.</span>
	<span class="versiculo"><sup>14</sup> Simon autem perambulans civitates, quae erant in regione, et sollicitudinem gerens earum descendit in Iericho ipse et Matthathias et Iudas filii eius, anno centesimo septuagesimo septimo, mense undecimo, hic est mensis Sabath.</span>
	<span class="versiculo"><sup>15</sup> Et suscepit eos filius Abubi in munitiunculam, quae vocatur Doc, cum dolo, quam aedificavit; et fecit eis convivium magnum et abscondit illic viros.</span>
	<span class="versiculo"><sup>16</sup> Et, cum inebriatus esset Simon et filii eius, surrexit Ptolemaeus cum suis et sumpserunt arma sua et intraverunt in convivium et occiderunt eum et duos filios eius et quosdam pueros eius.</span>
	<span class="versiculo"><sup>17</sup> Et fecit deceptionem magnam et reddidit mala pro bonis.</span>
	<span class="versiculo"><sup>18</sup> Et scripsit haec Ptolemaeus et misit regi, ut mitteret ei exercitum in auxilium et traderet ei civitates et regionem.</span>
	<span class="versiculo"><sup>19</sup> Et misit alios in Gazaram tollere Ioannem; et tribunis misit epistulas, ut venirent ad se, et daret eis argentum et aurum et dona.</span>
	<span class="versiculo"><sup>20</sup> Et alios misit occupare Ierusalem et montem templi.</span>
	<span class="versiculo"><sup>21</sup> Et praecurrens quidam nuntiavit Ioanni in Gazara quia periit pater eius et fratres eius et quia: &#x201c; Misit te quoque interfici &#x201d;.</span>
	<span class="versiculo"><sup>22</sup> Ut audivit autem, vehementer expavit et comprehendit viros, qui venerant perdere eum, et occidit eos; cognovit enim quia quaerebant eum perdere.</span>
	<span class="versiculo"><sup>23</sup> Et cetera sermonum Ioannis et bellorum eius et bonarum virtutum, quibus fortiter gessit, et aedificii murorum, quos exstruxit, et rerum gestarum eius,</span>
	<span class="versiculo"><sup>24</sup> ecce haec scripta sunt in libro dierum sacerdotii eius, ex quo factus est princeps sacerdotum post patrem suum.</span>
</div>
