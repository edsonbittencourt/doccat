<div>
	<span class="capitulo">6</span>
	<span class="versiculo"><sup>1</sup> Et rex Antiochus perambulabat superiores regiones et audivit esse Elymaida in Perside civitatem gloriosam divitiis argento et auro</span>
	<span class="versiculo"><sup>2</sup> templumque in ea locuples valde et illic velamina aurea et loricae et scuta, quae reliquit ibi Alexander Philippi rex Macedo, qui regnavit primus in Graecia.</span>
	<span class="versiculo"><sup>3</sup> Et venit et quaerebat capere civitatem et depraedari eam et non potuit, quoniam innotuit sermo his, qui erant in civitate.</span>
	<span class="versiculo"><sup>4</sup> Et restiterunt ei in proelium. Et fugit inde et abiit cum tristitia magna, ut reverteretur in Babyloniam.</span>
	<span class="versiculo"><sup>5</sup> Et venit, qui nuntiaret ei in Perside quia fugata sunt castra, quae iverant in terram Iudae,</span>
	<span class="versiculo"><sup>6</sup> et quia abiit Lysias cum virtute forti in primis et fugatus est a facie eorum, et invaluerunt armis et viribus et spoliis multis, quae ceperunt de castris quae exciderunt,</span>
	<span class="versiculo"><sup>7</sup> et quia diruerunt abominationem, quam aedificaverat super altare, quod erat in Ierusalem, et sanctificationem sicut prius circumdederunt muris excelsis et Bethsuram civitatem eius.</span>
	<span class="versiculo"><sup>8</sup> Et factum est, ut audivit rex sermones istos, expavit et commotus est valde et decidit in lectum et incidit in languorem prae tristitia, quia non factum est ei, sicut cogitabat.</span>
	<span class="versiculo"><sup>9</sup> Et erat illic per dies multos, quia renovata est in eo tristitia magna, et arbitratus est se mori.</span>
	<span class="versiculo"><sup>10</sup> Et vocavit omnes amicos suos et dixit illis: &#x201c; Recessit somnus ab oculis meis, et concidi corde prae sollicitudine</span>
	<span class="versiculo"><sup>11</sup> et dixi in corde meo: Quousque tribulationis deveni et tempestatis magnae, in qua nunc sum? Quia iucundus eram et dilectus in potestate mea!</span>
	<span class="versiculo"><sup>12</sup> Nunc vero reminiscor malorum, quae feci in Ierusalem, unde et abstuli omnia vasa aurea et argentea, quae erant in ea, et misi auferre habitantes Iudam sine causa.</span>
	<span class="versiculo"><sup>13</sup> Cognovi quia propterea invenerunt me mala ista; et ecce pereo tristitia magna in terra aliena &#x201d;.</span>
	<span class="versiculo"><sup>14</sup> Et vocavit Philippum, unum de amicis suis, et praeposuit eum super universum regnum suum;</span>
	<span class="versiculo"><sup>15</sup> et dedit ei diadema et stolam suam et anulum, ut adduceret Antiochum filium suum et nutriret eum, ut regnaret.</span>
	<span class="versiculo"><sup>16</sup> Et mortuus est illic Antiochus rex anno centesimo quadragesimo nono.</span>
	<span class="versiculo"><sup>17</sup> Et cognovit Lysias quoniam mortuus est rex, et constituit regnare Antiochum filium eius pro eo, quem nutrivit adulescentiorem; et vocavit nomen eius Eupatorem.</span>
	<span class="versiculo"><sup>18</sup> Et hi, qui erant in arce, concluserant Israel in circuitu sanctorum et quaerebant eis mala semper et firmamentum gentium.</span>
	<span class="versiculo"><sup>19</sup> Et cogitavit Iudas disperdere eos et convocavit universum populum, ut obsiderent eos.</span>
	<span class="versiculo"><sup>20</sup> Et convenerunt simul et obsederunt eos anno centesimo quinquagesimo et fecerunt ballistas et machinas.</span>
	<span class="versiculo"><sup>21</sup> Et exierunt quidam ex eis, qui obsidebantur, et adiunxerunt se illis aliqui impii ex Israel</span>
	<span class="versiculo"><sup>22</sup> et abierunt ad regem et dixerunt: &#x201c; Quousque non facis iudicium et vindicabis fratres nostros?</span>
	<span class="versiculo"><sup>23</sup> Nos decrevimus servire patri tuo et ambulare in praeceptis eius et obsequi edictis eius;</span>
	<span class="versiculo"><sup>24</sup> et filii populi nostri propter hoc obsederunt arcem et alienabant se a nobis, et, quicumque inveniebantur ex nobis, interficiebantur, et hereditates nostrae diripiebantur.</span>
	<span class="versiculo"><sup>25</sup> Et non ad nos tantum extenderunt manum sed et in omnes fines suos;</span>
	<span class="versiculo"><sup>26</sup> et ecce applicuerunt hodie ad arcem in Ierusalem occupare eam et sancta et Bethsuram munierunt.</span>
	<span class="versiculo"><sup>27</sup> Et, nisi praeveneris eos velocius, maiora quam haec facient, et non poteris continere eos &#x201d;.</span>
	<span class="versiculo"><sup>28</sup> Et iratus est rex, ut audivit, et convocavit omnes amicos suos et principes exercitus sui et eos, qui super vehicula erant;</span>
	<span class="versiculo"><sup>29</sup> sed et de regnis aliis et de insulis maritimis venerunt ad eum exercitus conducticii.</span>
	<span class="versiculo"><sup>30</sup> Et erat numerus exercitus eius centum milia peditum et viginti milia equitum, et elephanti triginta duo docti ad proelium.</span>
	<span class="versiculo"><sup>31</sup> Et venerunt per Idumaeam et applicuerunt ad Bethsuram. Et pugnaverunt dies multos et fecerunt machinas et exierunt et succenderunt eas igne et pugnaverunt viriliter.</span>
	<span class="versiculo"><sup>32</sup> Et recessit Iudas ab arce et movit castra ad Bethzacharam contra castra regis.</span>
	<span class="versiculo"><sup>33</sup> Et surrexit rex ante lucem et excitavit exercitum in impetu suo contra viam Bethzacharam, et comparaverunt se exercitus in proelium et tubis cecinerunt</span>
	<span class="versiculo"><sup>34</sup> et elephantis ostenderunt sanguinem uvae et mori ad acuendos eos in proelium.</span>
	<span class="versiculo"><sup>35</sup> Et diviserunt bestias per legiones, et astiterunt singulis elephantis mille viri in loricis concatenatis, et galeae aereae in capitibus eorum, et quingenti equites ordinati unicuique bestiae electi.</span>
	<span class="versiculo"><sup>36</sup> Hi ante tempus, ubicumque erat bestia, ibi erant et, quocumque ibat, ibant; non discedebant ab ea.</span>
	<span class="versiculo"><sup>37</sup> Et turres ligneae super eos firmae, protectae super singulas bestias, praecinctae super eas machinis, et super singulas viri virtutis quattuor, qui pugnabant desuper, et Indus eius.</span>
	<span class="versiculo"><sup>38</sup> Et residuos equites hinc et inde statuit in duas partes exercitus excitaturos et protecturos in legionibus.</span>
	<span class="versiculo"><sup>39</sup> Et, ut refulsit sol in clipeos aureos et aereos, resplenduerunt montes ab eis et resplenduerunt sicut lampades ignis.</span>
	<span class="versiculo"><sup>40</sup> Et distincta est pars exercitus regis super montes excelsos, et quidam per loca humilia; et ibant caute et ordinate.</span>
	<span class="versiculo"><sup>41</sup> Et commovebantur omnes audientes vocem multitudinis et incessum turbae et collisionem armorum; erat enim exercitus magnus valde et fortis.</span>
	<span class="versiculo"><sup>42</sup> Et appropiavit Iudas et exercitus eius in proelium, et ceciderunt de exercitu regis sescenti viri.</span>
	<span class="versiculo"><sup>43</sup> Et vidit Eleazar Abaran unam de bestiis loricatam loricis regis, et erat eminens super ceteras bestias, et visum est ei quod in ea esset rex;</span>
	<span class="versiculo"><sup>44</sup> et dedit se, ut liberaret populum suum et acquireret sibi nomen aeternum.</span>
	<span class="versiculo"><sup>45</sup> Et cucurrit ad eam audacter, in medio legionis interficiens a dextris et a sinistris, et findebantur ab eo huc atque illuc;</span>
	<span class="versiculo"><sup>46</sup> et ivit sub elephantum et supposuit se ei et occidit eum; et cecidit in terram super ipsum, et mortuus est illic.</span>
	<span class="versiculo"><sup>47</sup> Et videntes virtutem regni et impetum exercituum diverterunt se ab eis.</span>
	<span class="versiculo"><sup>48</sup> Qui autem erant de castris regis, ascenderunt obviam illis in Ierusalem, et applicuit rex ad Iudaeam et montem Sion.</span>
	<span class="versiculo"><sup>49</sup> Et fecit pacem cum his, qui erant in Bethsura; et exierunt de civitate, quia non erant eis ibi alimenta, eo quod conclusi essent in ea, quia sabbatum erat terrae.</span>
	<span class="versiculo"><sup>50</sup> Et comprehendit rex Bethsuram et constituit illic custodiam servare eam.</span>
	<span class="versiculo"><sup>51</sup> Et applicuit castra ad locum sanctificationis dies multos; et statuit illic ballistas et machinas et ignis iacula et tormenta ad lapides iactandos et scorpios ad mittendas sagittas et fundibula.</span>
	<span class="versiculo"><sup>52</sup> Fecerunt autem et ipsi machinas adversus machinas eorum et pugnaverunt dies multos;</span>
	<span class="versiculo"><sup>53</sup> escae autem non erant in horreis, eo quod septimus annus esset, et, qui evaserant in Iudaeam de gentibus, consumpserant reliquias repositionis.</span>
	<span class="versiculo"><sup>54</sup> Et remanserunt in sanctis viri pauci, quoniam obtinuerat eos fames, et dispersi sunt unusquisque in locum suum.</span>
	<span class="versiculo"><sup>55</sup> Et audivit Lysias quod Philippus, quem constituerat rex Antiochus, cum adhuc viveret, ut nutriret Antiochum filium suum ut regnaret,</span>
	<span class="versiculo"><sup>56</sup> reversus esset a Perside et Media, et exercitus, qui abierat cum ipso, et quia quaerebat suscipere regni negotia.</span>
	<span class="versiculo"><sup>57</sup> Festinavit et significavit ire dixitque ad regem et duces exercitus et viros: &#x201c; Deficimus cotidie, et esca nobis modica est, et locus, quem obsidemus, est munitus, et incumbunt nobis negotia regni.</span>
	<span class="versiculo"><sup>58</sup> Nunc itaque demus dextras hominibus istis et faciamus cum illis pacem et cum omni gente eorum</span>
	<span class="versiculo"><sup>59</sup> et constituamus illis, ut ambulent in legitimis suis sicut prius; propter legitima enim ipsorum, quae dispersimus, irati sunt et fecerunt omnia haec &#x201d;.</span>
	<span class="versiculo"><sup>60</sup> Et placuit sermo in conspectu regis et principum, et misit ad eos pacem facere, et receperunt illam.</span>
	<span class="versiculo"><sup>61</sup> Et iuravit illis rex et principes. His condicionibus exierunt de munitione.</span>
	<span class="versiculo"><sup>62</sup> Et intravit rex in montem Sion et vidit munitionem loci et rupit iuramentum, quod iuravit, et mandavit destruere murum in gyro.</span>
	<span class="versiculo"><sup>63</sup> Et discessit festinanter et reversus est Antiochiam; et invenit Philippum dominantem civitati et pugnavit adversus eum et occupavit civitatem per vim.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-maccabaeorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
