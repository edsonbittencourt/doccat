<div>
	<span class="capitulo">1</span>
	<span class="versiculo"><sup>1</sup> Et factum est, postquam percussit Alexander Philippi Macedo, qui prius regnavit in Graecia, egressus de terra Cetthim, Darium regem Persarum et Medorum,</span>
	<span class="versiculo"><sup>2</sup> constituit proelia multa et obtinuit munitiones et interfecit reges terrae;</span>
	<span class="versiculo"><sup>3</sup> et pertransiit usque ad fines terrae et accepit spolia multitudinis gentium, et siluit terra in conspectu eius, et exaltatum est et elevatum est cor eius.</span>
	<span class="versiculo"><sup>4</sup> Et congregavit virtutem fortem nimis et obtinuit regiones gentium et tyrannos, et facti sunt illi in tributum.</span>
	<span class="versiculo"><sup>5</sup> Et post haec decidit in lectum et cognovit quia moreretur;</span>
	<span class="versiculo"><sup>6</sup> et vocavit pueros suos nobiles, qui secum erant nutriti a iuventute, et divisit illis regnum suum, cum adhuc viveret.</span>
	<span class="versiculo"><sup>7</sup> Et regnavit Alexander annis duodecim et mortuus est.</span>
	<span class="versiculo"><sup>8</sup> Et obtinuerunt pueri eius regnum, unusquisque in loco suo;</span>
	<span class="versiculo"><sup>9</sup> et imposuerunt omnes sibi diademata post mortem eius, et filii eorum post eos annis multis. Et multiplicata sunt mala in terra.</span>
	<span class="versiculo"><sup>10</sup> Et exiit ex eis radix peccatrix, Antiochus Epiphanes filius Antiochi regis, qui fuerat Romae obses, et regnavit in anno centesimo tricesimo septimo regni Graecorum.</span>
	<span class="versiculo"><sup>11</sup> In diebus illis exierunt ex Israel filii iniqui et suaserunt multis dicentes: &#x201c; Eamus et disponamus testamentum cum gentibus, quae circa nos sunt, quia, ex quo recessimus ab eis, invenerunt nos multa mala &#x201d;.</span>
	<span class="versiculo"><sup>12</sup> Et bonus visus est sermo in oculis eorum;</span>
	<span class="versiculo"><sup>13</sup> et destinaverunt aliqui de populo et abierunt ad regem, et dedit illis potestatem, ut facerent iustitias gentium.</span>
	<span class="versiculo"><sup>14</sup> Et aedificaverunt gymnasium in Hierosolymis secundum leges nationum;</span>
	<span class="versiculo"><sup>15</sup> et fecerunt sibi praeputia et recesserunt a testamento sancto et iuncti sunt nationibus et venumdati sunt, ut facerent malum.</span>
	<span class="versiculo"><sup>16</sup> Et paratum est regnum in conspectu Antiochi, et coepit regnare in terra Aegypti, ut regnaret super duo regna.</span>
	<span class="versiculo"><sup>17</sup> Et intravit in Aegyptum in multitudine gravi, in curribus et elephantis et equitibus et navium multitudine;</span>
	<span class="versiculo"><sup>18</sup> et constituit bellum adversus Ptolemaeum regem Aegypti, et veritus est Ptolemaeus a facie eius et fugit, et ceciderunt vulnerati multi.</span>
	<span class="versiculo"><sup>19</sup> Et comprehenderunt civitates munitas in terra Aegypti, et accepit spolia terrae Aegypti.</span>
	<span class="versiculo"><sup>20</sup> Et reversus est Antiochus, postquam percussit Aegyptum in centesimo et quadragesimo tertio anno, et ascendit ad Israel et ad Hierosolyma in multitudine gravi</span>
	<span class="versiculo"><sup>21</sup> et intravit in sanctificationem cum superbia et accepit altare aureum et candelabrum luminis et universa vasa eius</span>
	<span class="versiculo"><sup>22</sup> et mensam propositionis et libatoria et phialas et pateras aureas et velum et coronas et ornamentum aureum, quod in facie templi erat; et comminuit omnia.</span>
	<span class="versiculo"><sup>23</sup> Et accepit argentum et aurum et vasa concupiscibilia et accepit thesauros occultos, quos invenit;</span>
	<span class="versiculo"><sup>24</sup> et, sublatis omnibus, abiit in terram suam et fecit caedem hominum et locutus est superbia magna.</span>
	<span class="versiculo"><sup>25</sup> Et factus est planctus magnus in Israel et in omni loco eorum;</span>
	<span class="versiculo"><sup>26</sup> et ingemuerunt principes et seniores, virgines et iuvenes infirmati sunt, et speciositas mulierum immutata est,</span>
	<span class="versiculo"><sup>27</sup> omnis maritus sumpsit lamentum, et, quae sedebat in toro maritali, lugebat;</span>
	<span class="versiculo"><sup>28</sup> et commota est terra super habitantes in ea, et universa domus Iacob induit confusionem.</span>
	<span class="versiculo"><sup>29</sup> Et post duos annos dierum misit rex principem tributorum in civitates Iudae et venit Ierusalem cum turba magna;</span>
	<span class="versiculo"><sup>30</sup> et locutus est ad eos verba pacifica in dolo, et crediderunt ei. Et irruit super civitatem repente et percussit eam plaga magna et perdidit populum multum ex Israel.</span>
	<span class="versiculo"><sup>31</sup> Et accepit spolia civitatis et succendit eam igne et destruxit domos eius et muros eius in circuitu;</span>
	<span class="versiculo"><sup>32</sup> et captivas duxerunt mulieres et natos et pecora possederunt.</span>
	<span class="versiculo"><sup>33</sup> Et aedificaverunt civitatem David muro magno et firmo et turribus firmis; et facta est illis in arcem.</span>
	<span class="versiculo"><sup>34</sup> Et posuerunt illic gentem peccatricem, viros iniquos, et convaluerunt in ea;</span>
	<span class="versiculo"><sup>35</sup> et posuerunt arma et escas et, congregatis spoliis Ierusalem, reposuerunt illic; et facti sunt in laqueum magnum.</span>
	<span class="versiculo"><sup>36</sup> Et factum est hoc ad insidias sanctificationi et in diabolum malum in Israel semper;</span>
	<span class="versiculo"><sup>37</sup> et effuderunt sanguinem innocentem per circuitum sanctificationis et contaminaverunt sanctificationem.</span>
	<span class="versiculo"><sup>38</sup> Et fugerunt habitatores Ierusalem propter eos, et facta est habitatio exterorum, et facta est extera semini suo; et nati eius reliquerunt eam.</span>
	<span class="versiculo"><sup>39</sup> Sanctificatio eius desolata est sicut solitudo, dies festi eius conversi sunt in luctum, sabbata eius in opprobrium, honor eius in nihilum.</span>
	<span class="versiculo"><sup>40</sup> Secundum gloriam eius multiplicata est ignominia eius, et sublimitas eius conversa est in luctum.</span>
	<span class="versiculo"><sup>41</sup> Et scripsit rex Antiochus omni regno suo, ut essent universi populus unus,</span>
	<span class="versiculo"><sup>42</sup> et relinqueret unusquisque legem suam. Et receperunt omnes gentes secundum verbum regis Antiochi;</span>
	<span class="versiculo"><sup>43</sup> et multi ex Israel consenserunt cultui eius et sacrificaverunt idolis et coinquinaverunt sabbatum.</span>
	<span class="versiculo"><sup>44</sup> Et misit rex libros per manus nuntiorum in Ierusalem et in civitates Iudae, ut sequerentur leges gentium terrae,</span>
	<span class="versiculo"><sup>45</sup> et prohibere holocausta et sacrificia et placationes fieri in templo Dei et contaminare sabbata et dies sollemnes</span>
	<span class="versiculo"><sup>46</sup> et polluere sancta et sanctos,</span>
	<span class="versiculo"><sup>47</sup> instruere aras et templa et idola et immolare porcina et pecora communia</span>
	<span class="versiculo"><sup>48</sup> et relinquere filios suos incircumcisos et polluere animas eorum in omni immundo et abominatione,</span>
	<span class="versiculo"><sup>49</sup> ita ut obliviscerentur legem et immutarent omnes iustificationes;</span>
	<span class="versiculo"><sup>50</sup> et, quicumque non fecerit secundum verbum regis Antiochi, morietur.</span>
	<span class="versiculo"><sup>51</sup> Secundum omnia verba haec scripsit omni regno suo et praeposuit consideratores super omnem populum et mandavit civitatibus Iudae immolare per civitatem et civitatem.</span>
	<span class="versiculo"><sup>52</sup> Et congregati sunt multi de populo ad eos, omnes, qui dereliquerant legem Domini, et fecerunt mala in terra;</span>
	<span class="versiculo"><sup>53</sup> et posuerunt Israel in abditis et in absconditis fugitivorum locis.</span>
	<span class="versiculo"><sup>54</sup> Die quinta decima mensis Casleu, quinto et quadragesimo et centesimo anno, aedificavit abominationem desolationis super altare; et per civitates Iudae in circuitu aedificaverunt aras</span>
	<span class="versiculo"><sup>55</sup> et ante ianuas domorum et in plateis sacrificabant.</span>
	<span class="versiculo"><sup>56</sup> Et libros legis, quos invenerunt, combusserunt igne scindentes eos;</span>
	<span class="versiculo"><sup>57</sup> et ubicumque inveniebatur apud aliquem liber testamenti, et si quis consentiebat legi, constitutio regis interficiebat eum.</span>
	<span class="versiculo"><sup>58</sup> In virtute sua faciebant haec Israeli, omnibus, qui inveniebantur in omni mense et mense in civitatibus.</span>
	<span class="versiculo"><sup>59</sup> Et quinta et vicesima die mensis sacrificabant super aram, quae erat super altare;</span>
	<span class="versiculo"><sup>60</sup> et mulieres, quae circumciderant filios suos, interficiebant secundum iussum</span>
	<span class="versiculo"><sup>61</sup> &#x2014; et suspendebant infantes a cervicibus eorum &#x2014; et domos eorum et eos, qui circumciderant illos.</span>
	<span class="versiculo"><sup>62</sup> Et multi in Israel obtinuerunt et confortati sunt apud se, ut non manducarent immunda,</span>
	<span class="versiculo"><sup>63</sup> et elegerunt mori, ut non polluerentur escis et non profanarent testamentum sanctum, et moriebantur.</span>
	<span class="versiculo"><sup>64</sup> Et facta est ira magna super Israel valde.</span>
</div>
