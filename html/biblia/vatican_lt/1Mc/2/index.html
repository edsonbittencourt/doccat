<div>
    <span class="capitulo">2</span>
    <span class="versiculo"><sup>1</sup> In diebus illis surrexit Matthathias filius Ioannis filii Simeonis sacerdos ex filiis Ioarib ab Ierusalem et consedit in Modin.</span>
    <span class="versiculo"><sup>2</sup> Et habebat filios quinque: Ioannem, qui cognominabatur Gaddis,</span>
    <span class="versiculo"><sup>3</sup> et Simonem, qui vocabatur Thasi,</span>
    <span class="versiculo"><sup>4</sup> et Iudam, qui vocabatur Maccabaeus,</span>
    <span class="versiculo"><sup>5</sup> et Eleazarum, qui vocabatur Abaran, et Ionathan, qui vocabatur Apphus.</span>
    <span class="versiculo"><sup>6</sup> Et vidit blasphemias, quae fiebant in Iuda et in Ierusalem,</span>
    <span class="versiculo"><sup>7</sup> et dixit: &#x201c; Vae mihi! Ut quid natus sum videre contritionem populi mei et contritionem civitatis sanctae? Et sederunt illic, cum daretur ea in manibus inimicorum, sanctificatio in manu extraneorum.</span>
    <span class="versiculo"><sup>8</sup> Factum est templum eius sicut homo ignobilis,</span>
    <span class="versiculo"><sup>9</sup> vasa gloriae eius captiva abducta sunt, trucidati sunt parvuli eius in plateis eius, iuvenes eius in gladio inimicorum.</span>
    <span class="versiculo"><sup>10</sup> Quae gens non hereditavit regnum eius et non obtinuit spolia eius?</span>
    <span class="versiculo"><sup>11</sup> Omnis ornatus eius ablatus est; quae erat libera, facta est ancilla.</span>
    <span class="versiculo"><sup>12</sup> Et ecce sancta nostra et pulchritudo nostra et gloria nostra desolata est, et polluerunt ea gentes.</span>
    <span class="versiculo"><sup>13</sup> Ut quid nobis adhuc vita? &#x201d;.</span>
    <span class="versiculo"><sup>14</sup> Et scidit vestimenta sua Matthathias et filii eius et operuerunt se ciliciis et planxerunt valde.</span>
    <span class="versiculo"><sup>15</sup> Et venerunt, qui ex rege compellebant discessionem, in civitatem Modin, ut sacrificarent.</span>
    <span class="versiculo"><sup>16</sup> Et multi de Israel accesserunt ad eos, et Matthathias et filii eius congregati sunt.</span>
    <span class="versiculo"><sup>17</sup> Et responderunt, qui missi erant a rege, et dixerunt Matthathiae: &#x201c; Princeps et nobilis et magnus es in hac civitate et confirmatus filiis et fratribus.</span>
    <span class="versiculo"><sup>18</sup> Nunc accede primus et fac iussum regis, sicut fecerunt omnes gentes et viri Iudae et qui remanserunt in Ierusalem, et eris tu et filii tui inter amicos regis et tu et filii tui glorificabimini et argento et auro et muneribus multis &#x201d;.</span>
    <span class="versiculo"><sup>19</sup> Et respondit Matthathias et dixit magna voce: &#x201c; Etsi omnes gentes, quae in domo regni sunt, regi oboediunt, ut discedat unusquisque ab officio patrum suorum, et consentiunt mandatis eius,</span>
    <span class="versiculo"><sup>20</sup> et ego et filii mei et fratres mei ibimus in testamento patrum nostrorum.</span>
    <span class="versiculo"><sup>21</sup> Propitius sit nobis Dominus, ne derelinquamus legem et iustificationes.</span>
    <span class="versiculo"><sup>22</sup> Non audiemus verba regis, ut praetereamus officium nostrum dextra vel sinistra &#x201d;.</span>
    <span class="versiculo"><sup>23</sup> Et, ut cessavit loqui verba haec, accessit quidam Iudaeus in omnium oculis sacrificare super aram in Modin secundum iussum regis.</span>
    <span class="versiculo"><sup>24</sup> Et vidit Matthathias et zelatus est, et contremuerunt renes eius; et attulit iram secundum iudicium et insiliens trucidavit eum super aram.</span>
    <span class="versiculo"><sup>25</sup> Et virum regis, qui cogebat immolare, occidit in ipso tempore et aram destruxit;</span>
    <span class="versiculo"><sup>26</sup> et zelatus est legem, sicut fecit Phinees Zambri filio Salom.</span>
    <span class="versiculo"><sup>27</sup> Et exclamavit Matthathias voce magna in civitate dicens: &#x201c; Omnis, qui zelum habet legis statuens testamentum, exeat post me &#x201d;.</span>
    <span class="versiculo"><sup>28</sup> Et fugit ipse et filii eius in montes, et reliquerunt quaecumque habebant in civitate.</span>
    <span class="versiculo"><sup>29</sup> Tunc descenderunt multi quaerentes iustitiam et iudicium in desertum, ut sederent ibi,</span>
    <span class="versiculo"><sup>30</sup> ipsi et filii eorum et mulieres eorum et pecora eorum, quoniam induraverant super eos mala.</span>
    <span class="versiculo"><sup>31</sup> Et renuntiatum est viris regis et exercitui, qui erat in Ierusalem civitate David, quoniam descenderunt viri quidam, qui dissipaverant mandatum regis, in loca occulta in deserto.</span>
    <span class="versiculo"><sup>32</sup> Et cucurrerunt post illos multi, et deprehendentes eos applicaverunt contra eos et constituerunt adversus eos proelium in die sabbatorum</span>
    <span class="versiculo"><sup>33</sup> et dixerunt ad eos: &#x201c; Usque hoc nunc! Exite et facite secundum verbum regis et vivetis &#x201d;.</span>
    <span class="versiculo"><sup>34</sup> Et dixerunt: &#x201c; Non exibimus neque faciemus verbum regis, ut polluamus diem sabbatorum &#x201d;.</span>
    <span class="versiculo"><sup>35</sup> Et concitaverunt adversus eos proelium.</span>
    <span class="versiculo"><sup>36</sup> Et non responderunt eis nec lapidem miserunt in eos nec oppilaverunt loca occulta</span>
    <span class="versiculo"><sup>37</sup> dicentes: &#x201c; Moriamur omnes in simplicitate nostra, et testes erunt super nos caelum et terra quod iniuste perditis nos &#x201d;.</span>
    <span class="versiculo"><sup>38</sup> Et insurrexerunt in eos in bello sabbatis; et mortui sunt ipsi et uxores eorum et filii eorum et pecora eorum usque ad mille animas hominum.</span>
    <span class="versiculo"><sup>39</sup> Et cognovit Matthathias et amici eius et luctum habuerunt super eos valde;</span>
    <span class="versiculo"><sup>40</sup> et dixit vir proximo suo: &#x201c; Si omnes fecerimus, sicut fratres nostri fecerunt, et non pugnaverimus adversus gentes pro animabus nostris et iustificationibus nostris, nunc citius disperdent nos a terra &#x201d;.</span>
    <span class="versiculo"><sup>41</sup> Et cogitaverunt in die illa dicentes: &#x201c; Omnis homo, quicumque venerit ad nos in bello die sabbatorum, pugnemus adversus eum et non moriemur omnes, sicut mortui sunt fratres nostri in occultis &#x201d;.</span>
    <span class="versiculo"><sup>42</sup> Tunc congregata est ad eos synagoga Asidaeorum fortis viribus ex Israel, omnis voluntarius in lege;</span>
    <span class="versiculo"><sup>43</sup> et omnes, qui fugiebant a malis, additi sunt ad eos et facti sunt illis ad firmamentum.</span>
    <span class="versiculo"><sup>44</sup> Et constituerunt exercitum et percusserunt peccatores in ira sua et viros iniquos in indignatione sua; et ceteri fugerunt ad nationes, ut se liberarent.</span>
    <span class="versiculo"><sup>45</sup> Et circuivit Matthathias et amici eius, et destruxerunt aras;</span>
    <span class="versiculo"><sup>46</sup> et circumciderunt pueros incircumcisos, quotquot invenerunt in finibus Israel, in fortitudine.</span>
    <span class="versiculo"><sup>47</sup> Et persecuti sunt filios superbiae, et prosperatum est opus in manu eorum;</span>
    <span class="versiculo"><sup>48</sup> et obtinuerunt legem de manu gentium et de manu regum et non dederunt cornu peccatori.</span>
    <span class="versiculo"><sup>49</sup> Et appropinquaverunt dies Matthathiae moriendi, et dixit filiis suis: &#x201c; Nunc confirmata est superbia et castigatio et tempus eversionis et ira indignationis.</span>
    <span class="versiculo"><sup>50</sup> Nunc, o filii, aemulatores estote legis; et date animas vestras pro testamento patrum vestrorum.</span>
    <span class="versiculo"><sup>51</sup> Et mementote operum patrum, quae fecerunt in generationibus suis, et accipietis gloriam magnam et nomen aeternum.</span>
    <span class="versiculo"><sup>52</sup> Abraham, nonne in tentatione inventus est fidelis, et reputatum est ei ad iustitiam?</span>
    <span class="versiculo"><sup>53</sup> Ioseph in tempore angustiae suae custodivit mandatum et factus est dominus Aegypti.</span>
    <span class="versiculo"><sup>54</sup> Phinees pater noster zelando zelum Dei accepit testamentum sacerdotii aeterni.</span>
    <span class="versiculo"><sup>55</sup> Iosue, dum implet verbum, factus est iudex in Israel.</span>
    <span class="versiculo"><sup>56</sup> Chaleb, dum testificatur in ecclesia, accepit hereditatem.</span>
    <span class="versiculo"><sup>57</sup> David in sua misericordia consecutus est sedem regni in saecula.</span>
    <span class="versiculo"><sup>58</sup> Elias, dum zelat zelum legis, receptus est in caelum.</span>
    <span class="versiculo"><sup>59</sup> Ananias et Azarias et Misael credentes liberati sunt de flamma.</span>
    <span class="versiculo"><sup>60</sup> Daniel in sua simplicitate liberatus est de ore leonum.</span>
    <span class="versiculo"><sup>61</sup> Et ita cogitate per generationem et generationem, quia omnes, qui sperant in eum, non infirmabuntur.</span>
    <span class="versiculo"><sup>62</sup> Et a verbis viri peccatoris ne timueritis, quia gloria eius in stercora et in vermes;</span>
    <span class="versiculo"><sup>63</sup> hodie extolletur et cras non invenietur, quia conversus est in pulverem suam, et cogitatio eius peribit.</span>
    <span class="versiculo"><sup>64</sup> Filii, confortamini et viriliter agite in lege, quia in ipsa gloriosi eritis.</span>
    <span class="versiculo"><sup>65</sup> Et ecce Simon frater vester, scio quod vir consilii est: ipsum audite semper; ipse erit vobis pater.</span>
    <span class="versiculo"><sup>66</sup> Et Iudas Maccabaeus fortis viribus a iuventute sua erit vobis princeps militiae; et ipse pugnabit bellum populi.</span>
    <span class="versiculo"><sup>67</sup> Et adducetis ad vos omnes factores legis et vindicate vindictam populi vestri;</span>
    <span class="versiculo"><sup>68</sup> retribuite retributionem gentibus et intendite in praeceptum legis &#x201d;.</span>
    <span class="versiculo"><sup>69</sup> Et benedixit eos et appositus est ad patres suos.</span>
    <span class="versiculo"><sup>70</sup> Et defunctus est anno centesimo et quadragesimo sexto; et sepultus est in sepulcris patrum suorum in Modin, et planxerunt eum omnis Israel planctu magno.</span>
</div>
