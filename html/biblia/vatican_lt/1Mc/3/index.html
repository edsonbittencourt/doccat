<div>
	<span class="capitulo">3</span>
	<span class="versiculo"><sup>1</sup> Et surrexit Iudas, qui vocabatur Maccabaeus, filius eius pro eo.</span>
	<span class="versiculo"><sup>2</sup> Et adiuvabant eum omnes fratres eius et universi, qui se coniunxerant patri eius; et proeliabantur proelium Israel cum laetitia.</span>
	<span class="versiculo"><sup>3</sup> Et dilatavit gloriam populo suo et induit se loricam sicut gigas et succinxit se arma bellica sua et proelia constituit protegens castra gladio.</span>
	<span class="versiculo"><sup>4</sup> Similis factus est leoni in operibus suis et sicut catulus leonis rugiens in venationem;</span>
	<span class="versiculo"><sup>5</sup> et persecutus est iniquos perscrutans et eos, qui conturbabant populum suum, succendit.</span>
	<span class="versiculo"><sup>6</sup> Et subducti sunt iniqui prae timore eius, et omnes operarii iniquitatis conturbati sunt; et prosperata est salus in manu eius.</span>
	<span class="versiculo"><sup>7</sup> Et exacerbabat reges multos; et laetificabat Iacob in operibus suis, et in saeculum memoria eius in benedictionem.</span>
	<span class="versiculo"><sup>8</sup> Et perambulavit in civitatibus Iudae et disperdidit impios ex ea et avertit iram ab Israel;</span>
	<span class="versiculo"><sup>9</sup> et nominatus est usque ad ultimum terrae et congregavit pereuntes.</span>
	<span class="versiculo"><sup>10</sup> Et congregavit Apollonius gentes et a Samaria virtutem magnam ad bellandum contra Israel.</span>
	<span class="versiculo"><sup>11</sup> Et cognovit Iudas et exiit obviam illi; et percussit eum et occidit, et ceciderunt vulnerati multi, et reliqui fugerunt.</span>
	<span class="versiculo"><sup>12</sup> Et acceperunt spolia eorum, et gladium Apollonii accepit Iudas; et erat pugnans in eo omnibus diebus.</span>
	<span class="versiculo"><sup>13</sup> Et audivit Seron, princeps exercitus Syriae, quod congregavit Iudas congregationem et convocationem fidelium secum et egredientium in proelium,</span>
	<span class="versiculo"><sup>14</sup> et ait: &#x201c; Faciam mihi nomen et glorificabor in regno et debellabo Iudam et eos, qui cum ipso sunt, qui spernunt verbum regis &#x201d;.</span>
	<span class="versiculo"><sup>15</sup> Et accessit, et ascendit cum eo exercitus impiorum fortis auxiliari ei, ut faceret vindictam in filios Israel.</span>
	<span class="versiculo"><sup>16</sup> Et appropinquavit usque ad ascensum Bethoron, et exivit Iudas obviam illi cum paucis.</span>
	<span class="versiculo"><sup>17</sup> Ut autem viderunt exercitum venientem sibi obviam dixerunt Iudae: &#x201c; Quomodo poterimus pauci pugnare contra multitudinem tantam, fortem, et nos fatigati sumus ieiunio hodie? &#x201d;.</span>
	<span class="versiculo"><sup>18</sup> Et ait Iudas: &#x201c; Facile est concludi multos in manibus paucorum; et non est differentia in conspectu caeli liberare in multis aut in paucis,</span>
	<span class="versiculo"><sup>19</sup> quoniam non in multitudine exercitus victoria belli, sed de caelo fortitudo est.</span>
	<span class="versiculo"><sup>20</sup> Ipsi veniunt ad nos in multitudine contumeliae et iniquitatis, ut disperdant nos et uxores nostras et filios nostros et ut spolient nos;</span>
	<span class="versiculo"><sup>21</sup> nos vero pugnamus pro animabus nostris et pro legitimis nostris,</span>
	<span class="versiculo"><sup>22</sup> et ipse Dominus conteret eos ante faciem nostram; vos autem ne timueritis eos &#x201d;.</span>
	<span class="versiculo"><sup>23</sup> Ut cessavit autem loqui, insiluit in eos subito; et contritus est Seron et exercitus eius in conspectu ipsius.</span>
	<span class="versiculo"><sup>24</sup> Et persequebantur eum in descensu Bethoron usque ad campum, et ceciderunt ex eis octingenti viri; reliqui autem fugerunt in terram Philisthim.</span>
	<span class="versiculo"><sup>25</sup> Et coepit timor Iudae ac fratrum eius, et formido cecidit super gentes in circuitu eorum;</span>
	<span class="versiculo"><sup>26</sup> et pervenit ad regem nomen eius, et de proeliis Iudae narrabant omnes gentes.</span>
	<span class="versiculo"><sup>27</sup> Ut audivit autem Antiochus sermones istos, iratus est animo; et misit et congregavit exercitum universi regni sui, castra fortia valde.</span>
	<span class="versiculo"><sup>28</sup> Et aperuit aerarium suum et dedit stipendia exercitui in annum et mandavit illis, ut essent parati ad omnia.</span>
	<span class="versiculo"><sup>29</sup> Et vidit quod defecit pecunia de thesauris suis, et tributa regionis modica propter dissensionem et plagam, quam fecit in terra, ut tolleret legitima, quae erant a primis diebus;</span>
	<span class="versiculo"><sup>30</sup> et timuit, ne non haberet ut semel et bis in sumptus et donaria, quae dederat antea larga manu, et abundaverat super reges, qui ante eum fuerant.</span>
	<span class="versiculo"><sup>31</sup> Et consternatus erat animo valde et cogitavit ire in Persidem et accipere tributa regionum et congregare argentum multum.</span>
	<span class="versiculo"><sup>32</sup> Et reliquit Lysiam hominem nobilem de genere regali super negotia regia a flumine Euphrate usque ad fines Aegypti</span>
	<span class="versiculo"><sup>33</sup> et ut nutriret Antiochum filium suum, donec rediret.</span>
	<span class="versiculo"><sup>34</sup> Et tradidit ei dimidium exercitum et elephantos et mandavit ei de omnibus, quae volebat, et de inhabitantibus Iudaeam et Ierusalem,</span>
	<span class="versiculo"><sup>35</sup> ut mitteret ad eos exercitum ad conterendam et exstirpandam virtutem Israel et reliquias Ierusalem et auferendam memoriam eorum de loco,</span>
	<span class="versiculo"><sup>36</sup> et ut constitueret habitatores filios alienigenas in omnibus finibus eorum et sorte distribueret terram eorum.</span>
	<span class="versiculo"><sup>37</sup> Et rex assumpsit dimidium exercitum residuum et exivit ab Antiochia de civitate regni sui anno centesimo et quadragesimo septimo et transfretavit Euphratem flumen et perambulabat superiores regiones.</span>
	<span class="versiculo"><sup>38</sup> Et elegit Lysias Ptolemaeum filium Dorymeni et Nicanorem et Gorgiam viros potentes ex amicis regis</span>
	<span class="versiculo"><sup>39</sup> et misit cum eis quadraginta milia virorum et septem milia equitum, ut venirent in terram Iudae et disperderent eam secundum verbum regis.</span>
	<span class="versiculo"><sup>40</sup> Et processerunt cum universa virtute sua; et venerunt et applicaverunt prope Emmaus in terra campestri.</span>
	<span class="versiculo"><sup>41</sup> Et audierunt mercatores regionis nomen eorum et acceperunt argentum et aurum multum valde et compedes et venerunt in castra, ut acciperent filios Israel in servos, et additi sunt ad eos exercitus Syriae et terrae alienigenarum.</span>
	<span class="versiculo"><sup>42</sup> Et vidit Iudas et fratres eius quia multiplicata sunt mala, et exercitus applicabant ad fines eorum, et cognoverunt verba regis, quae mandavit facere populo in interitum et consummationem.</span>
	<span class="versiculo"><sup>43</sup> Et dixerunt unusquisque ad proximum suum: &#x201c; Erigamus deiectionem populi nostri et pugnemus pro populo nostro et sanctis nostris &#x201d;.</span>
	<span class="versiculo"><sup>44</sup> Et congregatus est conventus, ut essent parati in proelium et ut orarent et peterent misericordiam et miserationes.</span>
	<span class="versiculo"><sup>45</sup> Et Ierusalem non habitabatur sicut desertum; non erat qui ingrederetur et egrederetur de natis eius, et sanctum conculcabatur, et filii alienigenarum erant in arce; ibi erat habitatio gentibus. Et ablata est voluptas a Iacob, et defecit tibia et cithara.</span>
	<span class="versiculo"><sup>46</sup> Et congregati sunt et venerunt in Maspha contra Ierusalem, quia in Maspha erat antea locus orationis Israeli;</span>
	<span class="versiculo"><sup>47</sup> et ieiunaverunt illa die et induerunt se ciliciis et cinerem imposuerunt capiti suo et disciderunt vestimenta sua</span>
	<span class="versiculo"><sup>48</sup> et expanderunt librum Legis, de quibus scrutabantur gentes similitudines simulacrorum suorum;</span>
	<span class="versiculo"><sup>49</sup> et attulerunt ornamenta sacerdotalia et primitias et decimas et suscitaverunt nazaraeos, qui impleverunt dies,</span>
	<span class="versiculo"><sup>50</sup> et clamaverunt voce in caelum dicentes: &#x201c; Quid faciemus istis et quo eos ducemus?</span>
	<span class="versiculo"><sup>51</sup> Et sancta tua conculcata sunt et contaminata, et sacerdotes tui in luctu et humiliatione;</span>
	<span class="versiculo"><sup>52</sup> et ecce nationes convenerunt adversum nos, ut nos disperdant: tu scis, quae cogitant in nos.</span>
	<span class="versiculo"><sup>53</sup> Quomodo poterimus subsistere ante faciem eorum, nisi tu adiuves nos?&#x201d;.</span>
	<span class="versiculo"><sup>54</sup> Et tubis bucinaverunt et clamaverunt voce magna.</span>
	<span class="versiculo"><sup>55</sup> Et post haec constituit Iudas duces populi, tribunos et centuriones et pentacontarchos et decuriones</span>
	<span class="versiculo"><sup>56</sup> et dixit his, qui aedificabant domos et sponsabant uxores et plantabant vineas, et formidolosis, ut redirent unusquisque in domum suam secundum legem.</span>
	<span class="versiculo"><sup>57</sup> Et moverunt castra et collocaverunt ad austrum Emmaum.</span>
	<span class="versiculo"><sup>58</sup> Et ait Iudas: &#x201c; Accingimini et estote filii potentes et estote parati in mane, ut pugnetis adversus nationes has, quae convenerunt adversus nos disperdere nos et sancta nostra;</span>
	<span class="versiculo"><sup>59</sup> quoniam melius est nos mori in bello quam respicere mala gentis nostrae et sanctorum.</span>
	<span class="versiculo"><sup>60</sup> Sicut autem fuerit voluntas in caelo, sic faciet &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-maccabaeorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
