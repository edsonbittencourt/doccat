<div>
	<span class="capitulo">14</span>
	<span class="versiculo"><sup>1</sup> Anno centesimo septuagesimo secundo congregavit rex Demetrius exercitum suum et abiit in Mediam ad contrahenda sibi auxilia, ut expugnaret Tryphonem.</span>
	<span class="versiculo"><sup>2</sup> Et audivit Arsaces rex Persidis et Mediae, quia intravit Demetrius confines suos, et misit unum de principibus suis, ut comprehenderet eum vivum.</span>
	<span class="versiculo"><sup>3</sup> Et abiit et percussit castra Demetrii et comprehendit eum et duxit eum ad Arsacem et posuit eum in custodiam.</span>
	<span class="versiculo"><sup>4</sup> Et siluit terra Iudae omnibus diebus Simonis;
et quaesivit bona genti suae,
et placuit illis potestas eius,
et gloria eius omnibus diebus.</span>
	<span class="versiculo"><sup>5</sup> Et cum omni gloria sua
accepit Ioppen in portum
et fecit introitum insulis maris.</span>
	<span class="versiculo"><sup>6</sup> Et dilatavit fines gentis suae
et obtinuit regionem.</span>
	<span class="versiculo"><sup>7</sup> Et congregavit captivitatem multam et dominatus est Gazarae et Bethsurae et arci;
et abstulit immunditias ex ea,
et non erat qui resisteret ei.</span>
	<span class="versiculo"><sup>8</sup> Et unusquisque colebat terram suam cum pace;
et terra dabat fructus suos,
et ligna camporum fructum suum. 9 Seniores in plateis sedebant,
omnes de bonis communiter tractabant,
et iuvenes induebant se gloriam
et stolas belli.</span>
	<span class="versiculo"><sup>10</sup> Et civitatibus tribuebat alimonias et constituebat eas, ut essent vasa munitionis,
quoadusque nominatum est nomen gloriae eius
usque ad extremum terrae.</span>
	<span class="versiculo"><sup>11</sup> Fecit pacem super terram,
et laetatus est Israel laetitia magna.</span>
	<span class="versiculo"><sup>12</sup> Et sedit unusquisque sub vite sua
et sub ficulnea sua,
et non erat qui eos terreret.</span>
	<span class="versiculo"><sup>13</sup> Defecit impugnans eos super terram;
reges contriti sunt in diebus illis.</span>
	<span class="versiculo"><sup>14</sup> Et confirmavit omnes humiles populi sui
et legem exquisivit et abstulit omnem iniquum et malum.</span>
	<span class="versiculo"><sup>15</sup> Sancta glorificavit
et multiplicavit vasa sanctorum.</span>
	<span class="versiculo"><sup>16</sup> Et auditum est Romae quia defunctus esset Ionathas, et usque in Spartiatas, et contristati sunt valde.</span>
	<span class="versiculo"><sup>17</sup> Ut audierunt autem quod Simon frater eius factus esset summus sacerdos loco eius, et ipse obtineret regionem et civitates in ea,</span>
	<span class="versiculo"><sup>18</sup> scripserunt ad eum in tabulis aereis, ut renovarent cum eo amicitias et societatem, quam fecerant cum Iuda et cum Ionatha fratribus eius;</span>
	<span class="versiculo"><sup>19</sup> et lectae sunt in conspectu ecclesiae in Ierusalem. Et hoc exemplum epistularum, quas Spartiatae miserunt:</span>
	<span class="versiculo"><sup>20</sup> &#x201c; Spartianorum principes et civitas Simoni sacerdoti magno et senioribus et sacerdotibus et reliquo populo Iudaeorum fratribus salutem.</span>
	<span class="versiculo"><sup>21</sup> Legati, qui missi sunt ad populum nostrum, nuntiaverunt nobis de vestra gloria et honore, et gavisi sumus in introitu eorum</span>
	<span class="versiculo"><sup>22</sup> et scripsimus, quae ab eis erant dicta in conciliis populi sic: &#x201c;Numenius Antiochi et Antipater Iasonis filius, legati Iudaeorum, venerunt ad nos renovantes nobiscum amicitiam&#x201d;.</span>
	<span class="versiculo"><sup>23</sup> Et placuit populo excipere viros gloriose et ponere exemplum sermonum eorum in segregatis populi libris, ut sit ad memoriam populo Spartiatarum. Exemplum autem horum scripsimus Simoni magno sacerdoti &#x201d;.</span>
	<span class="versiculo"><sup>24</sup> Post haec autem misit Simon Numenium Romam habentem clipeum aureum magnum pondo minarum mille ad statuendam cum eis societatem.</span>
	<span class="versiculo"><sup>25</sup> Cum autem audisset populus sermones istos, dixerunt: &#x201c; Quam gratiarum actionem reddemus Simoni et filiis eius?</span>
	<span class="versiculo"><sup>26</sup> Invaluit enim ipse et fratres eius et domus patris eius et expugnavit inimicos Israel ab eis; et statuerunt ei libertatem &#x201d;. Et descripserunt in tabulis aereis et posuerunt in titulis in monte Sion.</span>
	<span class="versiculo"><sup>27</sup> Et hoc est exemplum scripturae: &#x201c; Octava decima die Elul, anno centesimo septuagesimo secundo, anno tertio sub Simone sacerdote magno, in Asaramel,</span>
	<span class="versiculo"><sup>28</sup> in conventu magno sacerdotum et populi et principum gentis et seniorum regionis nota facta sunt nobis haec:</span>
	<span class="versiculo"><sup>29</sup> Quoniam frequenter facta sunt proelia in regione, Simon autem filius Matthathiae, filius ex filiis Ioarib, et fratres eius dederunt se periculo et restiterunt adversariis gentis suae, ut starent sancta ipsorum et lex; et gloria magna glorificaverunt gentem suam.</span>
	<span class="versiculo"><sup>30</sup> Et congregavit Ionathas gentem suam et factus est illis sacerdos magnus et appositus est ad populum suum.</span>
	<span class="versiculo"><sup>31</sup> Et voluerunt inimici eorum calcare et atterere regionem ipsorum et extendere manus in sancta eorum.</span>
	<span class="versiculo"><sup>32</sup> Tunc restitit Simon et pugnavit pro gente sua et erogavit pecunias multas et armavit viros virtutis gentis suae et dedit illis stipendia.</span>
	<span class="versiculo"><sup>33</sup> Et munivit civitates Iudaeae et Bethsuram, quae erat in finibus Iudaeae, ubi erant arma hostium antea, et posuit illic praesidium viros Iudaeos;</span>
	<span class="versiculo"><sup>34</sup> et Ioppen munivit, quae erat ad mare, et Gazaram, quae est in finibus Azoti, in qua hostes antea habitabant, et collocavit illic Iudaeos et, quaecumque apta erant ad correptionem eorum, posuit in eis.</span>
	<span class="versiculo"><sup>35</sup> Et vidit populus fidem Simonis et gloriam, quam cogitabat facere genti suae; et posuerunt eum ducem suum et principem sacerdotum, eo quod ipse fecerat haec omnia et iustitiam et fidem, quam conservavit genti suae, et exquisivit omni modo exaltare populum suum.</span>
	<span class="versiculo"><sup>36</sup> Et in diebus eius prosperatum est in manibus eius, ut tollerentur gentes de regione ipsorum et, qui in civitate David erant in Ierusalem, qui fecerant sibi arcem, de qua procedebant et contaminabant omnia, quae in circuitu sanctorum sunt, et inferebant plagam magnam castitati;</span>
	<span class="versiculo"><sup>37</sup> et collocavit in ea viros Iudaeos et munivit eam ad tutamentum regionis et civitatis et exaltavit muros Ierusalem.</span>
	<span class="versiculo"><sup>38</sup> Et rex Demetrius statuit illi summum sacerdotium secundum haec</span>
	<span class="versiculo"><sup>39</sup> et fecit eum amicum suum et glorificavit eum gloria magna.</span>
	<span class="versiculo"><sup>40</sup> Audivit enim quod appellati sunt Iudaei a Romanis amici et socii et fratres, et quia susceperunt legatos Simonis gloriose;</span>
	<span class="versiculo"><sup>41</sup> et quia Iudaei et sacerdotes consenserunt eum esse ducem suum et summum sacerdotem in aeternum, donec surgat propheta fidelis,</span>
	<span class="versiculo"><sup>42</sup> et ut sit super eos dux, et ut cura esset illi pro sanctis, ut constitueret per eum super opera eorum et super regionem et super arma et super praesidia;</span>
	<span class="versiculo"><sup>43</sup> et cura sit illi de sanctis, et ut audiatur ab omnibus; et scribantur in nomine eius omnes conscriptiones in regione, et ut operiatur purpura et aurum portet;</span>
	<span class="versiculo"><sup>44</sup> et ne liceat ulli ex populo et ex sacerdotibus irritum facere aliquid horum et contradicere his, quae ab eo dicuntur, aut convocare conventum in regione sine ipso et vestiri purpura et uti fibula aurea;</span>
	<span class="versiculo"><sup>45</sup> qui autem fecerit extra haec aut irritum fecerit aliquid horum, reus erit.</span>
	<span class="versiculo"><sup>46</sup> Et complacuit omni populo statuere Simoni facere secundum verba ista.</span>
	<span class="versiculo"><sup>47</sup> Et suscepit Simon et placuit ei, ut summo sacerdotio fungeretur et esset dux et princeps gentis Iudaeorum et sacerdotum et praeesset omnibus &#x201d;.</span>
	<span class="versiculo"><sup>48</sup> Et scripturam istam dixerunt ponere in tabulis aereis et ponere eas in peribolo sanctorum in loco celebri;</span>
	<span class="versiculo"><sup>49</sup> exemplum autem eorum ponere in aerario, ut habeat Simon et filii eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-maccabaeorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
