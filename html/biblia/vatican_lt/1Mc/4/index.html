<div>
	<span class="capitulo">4</span>
	<span class="versiculo"><sup>1</sup> Et assumpsit Gorgias quinque milia virorum et mille equites electos, et moverunt castra nocte,</span>
	<span class="versiculo"><sup>2</sup> ut applicarent ad castra Iudaeorum et percuterent eos subito; et, qui erant ex arce, erant illis duces.</span>
	<span class="versiculo"><sup>3</sup> Et audivit Iudas et surrexit ipse et potentes percutere exercitum regis, qui erat in Emmaus,</span>
	<span class="versiculo"><sup>4</sup> dum adhuc dispersus esset exercitus a castris.</span>
	<span class="versiculo"><sup>5</sup> Et venit Gorgias in castra Iudae noctu et neminem invenit; et quaerebat eos in montibus, quoniam dixit: &#x201c; Fugiunt hi a nobis &#x201d;.</span>
	<span class="versiculo"><sup>6</sup> Et simul ut dies factus est, apparuit Iudas in campo cum tribus milibus virorum, tantum quod tegumenta et gladios non habebant ut volebant.</span>
	<span class="versiculo"><sup>7</sup> Et viderunt castra gentium valida et loricatos et equitatus in circuitu eorum, et hi docti ad proelium.</span>
	<span class="versiculo"><sup>8</sup> Et ait Iudas viris, qui secum erant: &#x201c; Ne timueritis multitudinem eorum et impetum eorum ne formidetis;</span>
	<span class="versiculo"><sup>9</sup> mementote qualiter salvi facti sunt patres nostri in mari Rubro, cum sequeretur eos pharao cum exercitu.</span>
	<span class="versiculo"><sup>10</sup> Et nunc clamemus in caelum, si miserebitur nostri et memor erit testamenti patrum nostrorum et conteret exercitum istum ante faciem nostram hodie;</span>
	<span class="versiculo"><sup>11</sup> et scient omnes gentes quia est, qui redimat et liberet Israel &#x201d;.</span>
	<span class="versiculo"><sup>12</sup> Et levaverunt alienigenae oculos suos et viderunt eos venientes ex adverso</span>
	<span class="versiculo"><sup>13</sup> et exierunt de castris in proelium. Et tuba cecinerunt hi, qui erant cum Iuda,</span>
	<span class="versiculo"><sup>14</sup> et commiserunt bellum; et contritae sunt gentes et fugerunt in campum.</span>
	<span class="versiculo"><sup>15</sup> Novissimi autem omnes ceciderunt in gladio, et persecuti sunt eos usque Gazeron et usque in campos Idumaeae et Azoti et Iamniae; et ceciderunt ex illis usque ad tria milia virorum.</span>
	<span class="versiculo"><sup>16</sup> Et reversus est Iudas et exercitus eius a persecutione eorum;</span>
	<span class="versiculo"><sup>17</sup> dixitque ad populum: &#x201c; Non concupiscatis spolia, quia bellum contra nos est,</span>
	<span class="versiculo"><sup>18</sup> et Gorgias et exercitus eius prope nos in monte, sed state nunc contra inimicos nostros et expugnate eos et post haec accipite spolia confidenter &#x201d;.</span>
	<span class="versiculo"><sup>19</sup> Et, adhuc loquente Iuda haec, apparuit pars quaedam prospiciens de monte.</span>
	<span class="versiculo"><sup>20</sup> Et vidit quod in fugam conversi sunt sui, et succenderunt castra; fumus enim, qui videbatur, declarabat, quod factum est.</span>
	<span class="versiculo"><sup>21</sup> Quibus illi conspectis, timuerunt valde; aspicientes vero et Iudae exercitum in campo paratum ad proelium</span>
	<span class="versiculo"><sup>22</sup> fugerunt omnes in terram alienigenarum.</span>
	<span class="versiculo"><sup>23</sup> Et Iudas reversus est ad spolia castrorum; et acceperunt aurum multum et argentum et hyacinthum et purpuram marinam et opes magnas.</span>
	<span class="versiculo"><sup>24</sup> Et conversi hymnum canebant et benedicebant in caelum: &#x201c; Quoniam bonum, quoniam in saeculum misericordia eius &#x201d;.</span>
	<span class="versiculo"><sup>25</sup> Et facta est salus magna in Israel in die illa.</span>
	<span class="versiculo"><sup>26</sup> Quicumque autem alienigenarum evaserunt, venerunt et nuntiaverunt Lysiae universa, quae acciderant;</span>
	<span class="versiculo"><sup>27</sup> quibus ille auditis, consternatus est et animo deficiebat, quod non, qualia voluit, talia contigerant in Israel, et, qualia mandaverat ei rex, evenerant.</span>
	<span class="versiculo"><sup>28</sup> Et sequenti anno congregavit virorum electorum sexaginta milia et equitum quinque milia, ut debellaret eos.</span>
	<span class="versiculo"><sup>29</sup> Et venerunt in Idumaeam et castra posuerunt in Bethsuris; et occurrit illis Iudas cum decem milibus viris.</span>
	<span class="versiculo"><sup>30</sup> Et vidit exercitum fortem et oravit et dixit: &#x201c; Benedictus es, Salvator Israel, qui contrivisti impetum potentis in manu servi tui David et tradidisti castra alienigenarum in manu Ionathae filii Saul et armigeri eius.</span>
	<span class="versiculo"><sup>31</sup> Conclude exercitum istum in manu populi tui Israel, et confundantur in exercitu suo et equitibus suis.</span>
	<span class="versiculo"><sup>32</sup> Da illis formidinem et tabefac audaciam virtutis eorum, et commoveantur contritione sua;</span>
	<span class="versiculo"><sup>33</sup> deice illos gladio diligentium te, et collaudent te omnes, qui noverunt nomen tuum, in hymnis &#x201d;.</span>
	<span class="versiculo"><sup>34</sup> Et commiserunt invicem proelium, et ceciderunt de exercitu Lysiae quinque milia virorum et prociderunt ex adverso eorum.</span>
	<span class="versiculo"><sup>35</sup> Videns autem Lysias factam eversionem exercitus sui, Iudae vero audaciam et quemadmodum parati sunt aut vivere aut mori fortiter, abiit Antiochiam et colligebat externos, ut multo numero rursus venirent in Iudaeam.</span>
	<span class="versiculo"><sup>36</sup> Dixit autem Iudas et fratres eius: &#x201c; Ecce contriti sunt inimici nostri; ascendamus mundare sancta et renovare &#x201d;.</span>
	<span class="versiculo"><sup>37</sup> Et congregatus est omnis exercitus, et ascenderunt in montem Sion.</span>
	<span class="versiculo"><sup>38</sup> Et viderunt sanctificationem desertam et altare profanatum et portas exustas et in atriis virgulta nata, sicut in saltu vel in uno ex montibus, et pastophoria diruta.</span>
	<span class="versiculo"><sup>39</sup> Et sciderunt vestimenta sua et planxerunt planctu magno et imposuerunt cinerem</span>
	<span class="versiculo"><sup>40</sup> et ceciderunt in faciem super terram et exclamaverunt tubis signorum et clamaverunt in caelum.</span>
	<span class="versiculo"><sup>41</sup> Tunc ordinavit Iudas viros, ut pugnarent adversus eos, qui erant in arce, donec mundaret sancta.</span>
	<span class="versiculo"><sup>42</sup> Et elegit sacerdotes sine macula voluntatem habentes in lege;</span>
	<span class="versiculo"><sup>43</sup> et mundaverunt sancta et tulerunt lapides contaminationis in locum immundum.</span>
	<span class="versiculo"><sup>44</sup> Et cogitaverunt de altari holocaustorum, quod profanatum erat, quid de eo facerent.</span>
	<span class="versiculo"><sup>45</sup> Et incidit illis consilium bonum, ut destruerent illud, ne umquam illis esset in opprobrium, quia contaminaverunt illud gentes; et demoliti sunt altare</span>
	<span class="versiculo"><sup>46</sup> et reposuerunt lapides in monte domus in loco apto, quoadusque veniret propheta, ut responderet de eis.</span>
	<span class="versiculo"><sup>47</sup> Et acceperunt lapides integros secundum legem et aedificaverunt altare novum secundum illud, quod fuit prius.</span>
	<span class="versiculo"><sup>48</sup> Et aedificaverunt sancta et, quae intra domum erant, et atria sanctificaverunt.</span>
	<span class="versiculo"><sup>49</sup> Et fecerunt vasa sancta nova et intulerunt candelabrum et altare incensorum et mensam in templum.</span>
	<span class="versiculo"><sup>50</sup> Et incenderunt super altare et accenderunt lucernas, quae super candelabrum erant et lucebant in templo,</span>
	<span class="versiculo"><sup>51</sup> et posuerunt super mensam panes et appenderunt vela et consummaverunt omnia opera, quae fecerant.</span>
	<span class="versiculo"><sup>52</sup> Et ante lucem surrexerunt quinta et vicesima die mensis noni &#x2014; hic est mensis Casleu &#x2014; centesimi quadragesimi octavi anni</span>
	<span class="versiculo"><sup>53</sup> et obtulerunt sacrificium secundum legem super altare holocaustorum novum, quod fecerunt;</span>
	<span class="versiculo"><sup>54</sup> secundum tempus et secundum diem, in qua contaminaverunt illud gentes, in ipsa renovatum est in canticis et citharis et cinyris et cymbalis.</span>
	<span class="versiculo"><sup>55</sup> Et cecidit omnis populus in faciem, et adoraverunt et benedixerunt in caelum eum, qui prosperavit eis;</span>
	<span class="versiculo"><sup>56</sup> et fecerunt dedicationem altaris diebus octo et obtulerunt holocausta cum laetitia et sacrificaverunt sacrificium salutaris et laudis</span>
	<span class="versiculo"><sup>57</sup> et ornaverunt faciem templi coronis aureis et scutulis et dedicaverunt portas et pastophoria et imposuerunt eis ianuas.</span>
	<span class="versiculo"><sup>58</sup> Et facta est laetitia in populo magna valde, et aversum est opprobrium gentium.</span>
	<span class="versiculo"><sup>59</sup> Et statuit Iudas et fratres eius et universa ecclesia Israel, ut agantur dies dedicationis altaris in temporibus suis ab anno in annum per dies octo, a quinta et vicesima die mensis Casleu, cum laetitia et gaudio.</span>
	<span class="versiculo"><sup>60</sup> Et aedificaverunt in tempore illo montem Sion per circuitum muros altos et turres firmas, ne quando venirent gentes et conculcarent ea, sicut antea fecerunt.</span>
	<span class="versiculo"><sup>61</sup> Et collocavit illic exercitum, ut servarent eum, et munivit eum ad custodiendam Bethsuram, ut haberet populus munitionem contra faciem Idumaeae.</span>
</div>
