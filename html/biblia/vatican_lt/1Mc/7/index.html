<div>
    <span class="capitulo">7</span>
    <span class="versiculo"><sup>1</sup> Anno centesimo quinquagesimo primo exiit Demetrius Seleuci filius a Roma; et ascendit cum paucis viris in civitatem maritimam et regnavit illic.</span>
    <span class="versiculo"><sup>2</sup> Et factum est, ut ingressus est domum regni patrum suorum, comprehendit exercitus Antiochum et Lysiam, ut adduceret eos ad eum.</span>
    <span class="versiculo"><sup>3</sup> Et res ei innotuit, et ait: &#x201c; Nolite mihi ostendere facies eorum &#x201d;.</span>
    <span class="versiculo"><sup>4</sup> Et occidit eos exercitus, et sedit Demetrius super sedem regni sui.</span>
    <span class="versiculo"><sup>5</sup> Et venerunt ad eum viri iniqui et impii ex Israel, et Alcimus dux erat eorum, qui volebat fieri sacerdos;</span>
    <span class="versiculo"><sup>6</sup> et accusaverunt populum apud regem dicentes: &#x201c; Perdidit Iudas et fratres eius omnes amicos tuos et nos dispersit de terra nostra;</span>
    <span class="versiculo"><sup>7</sup> nunc ergo mitte virum, cui credis, ut eat et videat exterminium omne, quod fecit nobis et regioni regis, et puniat eos et omnes adiutores eorum &#x201d;.</span>
    <span class="versiculo"><sup>8</sup> Et elegit rex ex amicis suis Bacchidem, qui dominabatur trans flumen, magnum in regno et fidelem regi. Et misit eum</span>
    <span class="versiculo"><sup>9</sup> et Alcimum impium et constituit ei sacerdotium et mandavit ei facere ultionem in filios Israel.</span>
    <span class="versiculo"><sup>10</sup> Et surrexerunt et venerunt cum exercitu magno in terram Iudae; et misit nuntios ad Iudam et ad fratres eius verbis pacificis in dolo.</span>
    <span class="versiculo"><sup>11</sup> Et non intenderunt sermonibus eorum; viderunt enim quia venerunt cum exercitu magno.</span>
    <span class="versiculo"><sup>12</sup> Et convenerunt ad Alcimum et Bacchidem congregatio scribarum requirere iusta;</span>
    <span class="versiculo"><sup>13</sup> et primi Asidaei erant in filiis Israel et exquirebant ab eis pacem.</span>
    <span class="versiculo"><sup>14</sup> Dixerunt enim: &#x201c; Homo sacerdos de semine Aaron venit et non decipiet nos &#x201d;.</span>
    <span class="versiculo"><sup>15</sup> Et locutus est cum eis verba pacifica et iuravit illis dicens: &#x201c; Non inferemus vobis malum neque amicis vestris &#x201d;.</span>
    <span class="versiculo"><sup>16</sup> Et crediderunt ei. Et comprehendit ex eis sexaginta viros et occidit eos in una die, secundum verbum quod scripsit:</span>
    <span class="versiculo"><sup>17</sup> &#x201c; Carnes sanctorum tuorum et sanguinem ipsorum effuderunt in circuitu Ierusalem, et non erat qui sepeliret &#x201d;.</span>
    <span class="versiculo"><sup>18</sup> Et incubuit timor eorum et tremor in omnem populum, quia dixerunt: &#x201c; Non est in eis veritas et iudicium; transgressi sunt enim constitutum et iusiurandum, quod iuraverunt &#x201d;.</span>
    <span class="versiculo"><sup>19</sup> Et movit Bacchides ab Ierusalem et applicuit in Bethzaith; et misit et comprehendit multos ex eis, qui ad se refugerant, et quosdam de populo mactavit in puteum magnum.</span>
    <span class="versiculo"><sup>20</sup> Et commisit regionem Alcimo et reliquit cum eo auxilium in adiutorium ipsi; et abiit Bacchides ad regem.</span>
    <span class="versiculo"><sup>21</sup> Et contendebat Alcimus pro principatu sacerdotii sui;</span>
    <span class="versiculo"><sup>22</sup> et convenerunt ad eum omnes, qui perturbabant populum suum, et obtinuerunt terram Iudae et fecerunt plagam magnam in Israel.</span>
    <span class="versiculo"><sup>23</sup> Et vidit Iudas omnem malitiam, quam fecit Alcimus et, qui cum eo erant, filiis Israel multo plus quam gentes;</span>
    <span class="versiculo"><sup>24</sup> et exiit in omnes fines Iudaeae in circuitu et fecit vindictam in viros desertores, et cessaverunt ultra exire in regionem.</span>
    <span class="versiculo"><sup>25</sup> Ut vidit autem Alcimus quod praevaluit Iudas et, qui cum eo erant, et cognovit quia non potest sustinere eos; et regressus est ad regem et accusavit eos criminibus.</span>
    <span class="versiculo"><sup>26</sup> Et misit rex Nicanorem unum ex principibus suis nobilioribus, qui oderat et inimicitias exercebat contra Israel; et mandavit ei evertere populum.</span>
    <span class="versiculo"><sup>27</sup> Et venit Nicanor in Ierusalem cum exercitu magno et misit ad Iudam et ad fratres eius verbis pacificis cum dolo</span>
    <span class="versiculo"><sup>28</sup> dicens: &#x201c; Non sit pugna inter me et vos; veniam cum viris paucis, ut videam facies vestras cum pace &#x201d;.</span>
    <span class="versiculo"><sup>29</sup> Et venit ad Iudam, et salutaverunt se invicem pacifice, et hostes parati erant rapere Iudam.</span>
    <span class="versiculo"><sup>30</sup> Et innotuit sermo Iudae quoniam cum dolo venerat ad eum, et conterritus est ab eo et amplius noluit videre faciem eius.</span>
    <span class="versiculo"><sup>31</sup> Et cognovit Nicanor quoniam denudatum est consilium eius et exivit obviam Iudae in pugnam iuxta Chapharsalama;</span>
    <span class="versiculo"><sup>32</sup> et ceciderunt de Nicanoris exercitu fere quingenti viri, et fugerunt in civitatem David.</span>
    <span class="versiculo"><sup>33</sup> Et post haec verba ascendit Nicanor in montem Sion; et exierunt quidam ex sacerdotibus de sanctis et quidam ex senioribus populi salutare eum pacifice et demonstrare ei holocaustum, quod offerebatur pro rege.</span>
    <span class="versiculo"><sup>34</sup> Et irridens sprevit eos et polluit eos et locutus est superbe</span>
    <span class="versiculo"><sup>35</sup> et iuravit cum ira dicens: &#x201c; Nisi traditus fuerit Iudas et exercitus eius in manus meas continuo, et erit, si regressus fuero in pace, succendam domum istam &#x201d;. Et exiit cum ira magna.</span>
    <span class="versiculo"><sup>36</sup> Et intraverunt sacerdotes et steterunt ante faciem altaris et templi et flentes dixerunt:</span>
    <span class="versiculo"><sup>37</sup> &#x201c; Tu elegisti domum istam ad invocandum nomen tuum super eam, ut esset domus orationis et obsecrationis populo tuo;</span>
    <span class="versiculo"><sup>38</sup> fac vindictam in homine isto et exercitu eius, et cadant in gladio. Memento blasphemias eorum et ne dederis eis mansionem &#x201d;.</span>
    <span class="versiculo"><sup>39</sup> Et exiit Nicanor ab Ierusalem et applicuit ad Bethoron; et occurrit illi exercitus Syriae.</span>
    <span class="versiculo"><sup>40</sup> Et Iudas applicuit in Hadasa cum tribus milibus viris. Et oravit Iudas et dixit:</span>
    <span class="versiculo"><sup>41</sup> &#x201c; Qui missi erant a rege, cum male locuti sunt; exiit angelus et percussit in eis centum octoginta quinque milia.</span>
    <span class="versiculo"><sup>42</sup> Sic contere exercitum istum in conspectu nostro hodie, et sciant ceteri quia male locutus est super sancta tua, et iudica illum secundum malitiam illius &#x201d;.</span>
    <span class="versiculo"><sup>43</sup> Et commiserunt exercitus proelium tertia decima die mensis Adar; et contrita sunt castra Nicanoris, et cecidit ipse primus in proelio.</span>
    <span class="versiculo"><sup>44</sup> Ut autem vidit exercitus eius quia cecidit Nicanor, proiecerunt arma et fugerunt.</span>
    <span class="versiculo"><sup>45</sup> Et persecuti sunt eos viam unius diei ab Hadasa usquequo veniatur in Gazara et tubis cecinerunt post eos cum significationibus.</span>
    <span class="versiculo"><sup>46</sup> Et exierunt de omnibus castellis Iudaeae in circuitu et ventilabant eos et conversi sunt ad eos; et ceciderunt omnes gladio, et non est relictus ex eis nec unus.</span>
    <span class="versiculo"><sup>47</sup> Et acceperunt spolia eorum et praedam et caput Nicanoris amputaverunt et dexteram eius, quam extenderat superbe, et attulerunt et suspenderunt contra Ierusalem.</span>
    <span class="versiculo"><sup>48</sup> Et laetatus est populus valde; et egerunt diem illam in laetitia magna</span>
    <span class="versiculo"><sup>49</sup> et constituerunt agere omnibus annis diem istam tertia decima die Adar.</span>
    <span class="versiculo"><sup>50</sup> Et siluit terra Iudae dies paucos.</span>
</div>
