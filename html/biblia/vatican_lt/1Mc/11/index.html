<div>
    <span class="capitulo">11</span>
    <span class="versiculo"><sup>1</sup> Et rex Aegypti congregavit exercitum sicut arena, quae est circa oram maris, et naves multas et quaerebat obtinere regnum Alexandri dolo et addere illud regno suo.</span>
    <span class="versiculo"><sup>2</sup> Et exiit in Syriam verbis pacificis, et aperiebant ei civitates et occurrebant ei, quia mandaverat Alexander rex exire ei obviam, eo quod socer suus esset.</span>
    <span class="versiculo"><sup>3</sup> Cum autem introiret civitatem, Ptolemaeus ponebat custodias militum in singulis civitatibus.</span>
    <span class="versiculo"><sup>4</sup> Et, ut appropiavit Azoto, ostenderunt ei templum Dagon succensum et Azotum et suburbana eius demolita et corpora proiecta et combustos, quos combusserat in bello; fecerant enim tumulos eorum in via eius.</span>
    <span class="versiculo"><sup>5</sup> Et narraverunt regi, quae fecit Ionathas, ut vituperarent eum; et tacuit rex.</span>
    <span class="versiculo"><sup>6</sup> Et occurrit Ionathas regi in Ioppen cum gloria, et invicem se salutaverunt et dormierunt illic.</span>
    <span class="versiculo"><sup>7</sup> Et abiit Ionathas cum rege usque ad fluvium, qui vocatur Eleutherus, et reversus est in Ierusalem.</span>
    <span class="versiculo"><sup>8</sup> Rex autem Ptolemaeus obtinuit dominium civitatum maritimarum usque Seleuciam maritimam et cogitabat in Alexandrum consilia mala.</span>
    <span class="versiculo"><sup>9</sup> Et misit legatos ad Demetrium dicens: &#x201c; Veni, componamus inter nos pactum, et dabo tibi filiam meam, quam habet Alexander, et regnabis in regno patris tui;</span>
    <span class="versiculo"><sup>10</sup> paenitet enim me quod dederim illi filiam meam: quaesivit enim me occidere &#x201d;.</span>
    <span class="versiculo"><sup>11</sup> Et vituperavit eum, propterea quod concupisceret regnum eius.</span>
    <span class="versiculo"><sup>12</sup> Et abstulit filiam suam et dedit eam Demetrio et alienavit se ab Alexandro, et manifestatae sunt inimicitiae eorum.</span>
    <span class="versiculo"><sup>13</sup> Et intravit Ptolemaeus Antiochiam et imposuit duo diademata capiti suo, Aegypti et Asiae.</span>
    <span class="versiculo"><sup>14</sup> Alexander autem rex erat in Cilicia illis temporibus, quia rebellabant, qui erant de locis illis;</span>
    <span class="versiculo"><sup>15</sup> et audivit Alexander et venit ad eum in bello. Et produxit Ptolemaeus exercitum et occurrit ei in manu valida et fugavit eum.</span>
    <span class="versiculo"><sup>16</sup> Et fugit Alexander in Arabiam, ut ibi protegeretur; rex autem Ptolemaeus exaltatus est.</span>
    <span class="versiculo"><sup>17</sup> Et abstulit Zabdiel Arabs caput Alexandri et misit Ptolemaeo.</span>
    <span class="versiculo"><sup>18</sup> Et rex Ptolemaeus mortuus est in die tertia; et qui erant in munitionibus, perierunt ab his, qui erant in munitionibus.</span>
    <span class="versiculo"><sup>19</sup> Et regnavit Demetrius anno centesimo sexagesimo septimo.</span>
    <span class="versiculo"><sup>20</sup> In diebus illis congregavit Ionathas eos, qui erant de Iudaea, ut expugnarent arcem, quae est in Ierusalem; et fecerunt contra eam machinas multas.</span>
    <span class="versiculo"><sup>21</sup> Et abierunt quidam, qui oderant gentem suam, viri iniqui ad regem et renuntiaverunt ei quod Ionathas obsideret arcem.</span>
    <span class="versiculo"><sup>22</sup> Et audiens iratus est et statim, ut audivit, movit castra et venit ad Ptolemaidam et scripsit Ionathae, ne obsideret arcem et ut occurreret sibi ad colloquium in Ptolemaidam festinato.</span>
    <span class="versiculo"><sup>23</sup> Ut audivit autem Ionathas, iussit obsidere et elegit de senioribus Israel et de sacerdotibus et dedit se periculo</span>
    <span class="versiculo"><sup>24</sup> et accepit argentum et aurum et vestem et alia xenia multa et abiit ad regem in Ptolemaidam et invenit gratiam in conspectu eius.</span>
    <span class="versiculo"><sup>25</sup> Et interpellabant adversus eum quidam iniqui ex gente sua.</span>
    <span class="versiculo"><sup>26</sup> Et fecit ei rex, sicut fecerant ei qui ante eum fuerant, et exaltavit eum in conspectu omnium amicorum suorum</span>
    <span class="versiculo"><sup>27</sup> et statuit ei principatum sacerdotii et, quaecumque alia habuit prius pretiosa, et fecit eum principem primorum amicorum.</span>
    <span class="versiculo"><sup>28</sup> Et postulavit Ionathas a rege, ut immunem faceret Iudaeam et tres toparchias et Samaritidem, et promisit ei talenta trecenta.</span>
    <span class="versiculo"><sup>29</sup> Et consensit rex et scripsit Ionathae epistulas de his omnibus hunc modum continentes:</span>
    <span class="versiculo"><sup>30</sup> &#x201c; Rex Demetrius fratri Ionathae salutem et genti Iudaeorum.</span>
    <span class="versiculo"><sup>31</sup> Exemplum epistulae, quam scripsimus Lastheni parenti nostro de vobis, scripsimus et ad vos, ut sciretis:</span>
    <span class="versiculo"><sup>32</sup> &#x201c;Rex Demetrius Lastheni patri salutem.</span>
    <span class="versiculo"><sup>33</sup> Genti Iudaeorum amicis nostris et conservantibus, quae iusta sunt apud nos, decrevimus benefacere propter benignitatem ipsorum, quam erga nos habent.</span>
    <span class="versiculo"><sup>34</sup> Statuimus ergo illis fines Iudaeae et tres regiones, Apherema et Lydda et Ramathaim, quae additae sunt Iudaeae ex Samaritide, et omnia confinia earum, omnibus sacrificantibus in Hierosolymis, pro regalibus, quae ab eis prius accipiebat rex per singulos annos de fructibus terrae et pomorum;</span>
    <span class="versiculo"><sup>35</sup> et alia, quae ad nos pertinent ex hoc tempore decimarum et tributorum pertinentium ad nos, et salis stagna et pertinentes ad nos coronas, omnia ipsis concedimus.</span>
    <span class="versiculo"><sup>36</sup> Et nihil horum irritum erit ex hoc et in omne tempus.</span>
    <span class="versiculo"><sup>37</sup> Nunc ergo curate facere horum exemplum, et detur Ionathae et ponatur in monte sancto in loco celebri&#x201d; &#x201d;.</span>
    <span class="versiculo"><sup>38</sup> Et videns Demetrius rex quod siluit terra in conspectu suo, et nihil ei resistit, dimisit totum exercitum suum, unumquemque in locum suum, excepto peregrino exercitu, quem contraxit ab insulis gentium; et inimici erant ei omnes exercitus patrum eius.</span>
    <span class="versiculo"><sup>39</sup> Tryphon autem erat quidam partium Alexandri prius et vidit quoniam omnis exercitus murmurabat contra Demetrium et ivit ad Imalcue Arabem, qui nutriebat Antiochum filium Alexandri;</span>
    <span class="versiculo"><sup>40</sup> et assidebat ei, ut traderet eum ipsi, ut regnaret loco patris sui. Et enuntiavit ei quanta constituerat Demetrius et inimicitias exercituum eius adversus illum; et mansit ibi diebus multis.</span>
    <span class="versiculo"><sup>41</sup> Et misit Ionathas ad Demetrium regem, ut eiceret eos, qui in arce erant in Ierusalem et qui in praesidiis erant, quia impugnabant Israel.</span>
    <span class="versiculo"><sup>42</sup> Et misit Demetrius ad Ionathan dicens: &#x201c; Non haec tantum faciam tibi et genti tuae, sed gloria illustrabo te et gentem tuam, cum fuerit opportunum;</span>
    <span class="versiculo"><sup>43</sup> nunc ergo recte feceris, si miseris in auxilium mihi viros, quia discessit omnis exercitus meus &#x201d;.</span>
    <span class="versiculo"><sup>44</sup> Et misit ei Ionathas tria milia virorum fortium Antiochiam, et venerunt ad regem, et delectatus est rex in adventu eorum.</span>
    <span class="versiculo"><sup>45</sup> Et convenerunt, qui erant de civitate, centum viginti milia virorum, et volebant interficere regem;</span>
    <span class="versiculo"><sup>46</sup> et fugit rex in aulam, et occupaverunt, qui erant de civitate, itinera civitatis et coeperunt pugnare.</span>
    <span class="versiculo"><sup>47</sup> Et vocavit rex Iudaeos in auxilium, et convenerunt omnes simul ad eum et dispersi sunt per civitatem; et occiderunt in illa die centum milia hominum.</span>
    <span class="versiculo"><sup>48</sup> Et succenderunt civitatem et ceperunt spolia multa in die illa et liberaverunt regem.</span>
    <span class="versiculo"><sup>49</sup> Et viderunt, qui erant de civitate, quod obtinuissent Iudaei civitatem, sicut volebant, et infirmati sunt mente sua et clamaverunt ad regem cum precibus dicentes:</span>
    <span class="versiculo"><sup>50</sup> &#x201c; Da nobis dextras, et cessent Iudaei oppugnare nos et civitatem &#x201d;.</span>
    <span class="versiculo"><sup>51</sup> Et proiecerunt arma sua et fecerunt pacem; et glorificati sunt Iudaei in conspectu regis et in conspectu omnium, qui erant in regno eius, et nominati sunt in regno et regressi sunt in Ierusalem habentes spolia multa.</span>
    <span class="versiculo"><sup>52</sup> Et sedit Demetrius rex in sede regni sui, et siluit terra in conspectu eius.</span>
    <span class="versiculo"><sup>53</sup> Et mentitus est omnia, quaecumque dixit, et abalienavit se a Ionatha et non retribuit ei secundum beneficia, quae sibi tribuerat, et vexabat eum valde.</span>
    <span class="versiculo"><sup>54</sup> Post haec autem reversus est Tryphon, et Antiochus cum eo puer adulescentior; et regnavit et imposuit sibi diadema.</span>
    <span class="versiculo"><sup>55</sup> Et congregati sunt ad eum omnes exercitus, quos disperserat Demetrius, et pugnaverunt contra eum, et fugit et terga vertit.</span>
    <span class="versiculo"><sup>56</sup> Et accepit Tryphon bestias et obtinuit Antiochiam.</span>
    <span class="versiculo"><sup>57</sup> Et scripsit Antiochus adulescentior Ionathae dicens: &#x201c; Constituo tibi summum sacerdotium et constituo te super quattuor regiones et ut sis de amicis regis &#x201d;.</span>
    <span class="versiculo"><sup>58</sup> Et misit illi vasa aurea et ministerium et dedit ei potestatem bibendi in auro et esse in purpura et habere fibulam auream.</span>
    <span class="versiculo"><sup>59</sup> Et Simonem fratrem eius constituit ducem a descensu Tyri usque ad fines Aegypti.</span>
    <span class="versiculo"><sup>60</sup> Et exiit Ionathas et perambulabat trans flumen et in civitatibus, et congregatus est ad eum omnis exercitus Syriae in auxilium; et venit Ascalonem, et occurrerunt ei honorifice de civitate.</span>
    <span class="versiculo"><sup>61</sup> Et abiit inde Gazam, et concluserunt, qui erant Gazae; et obsedit eam et succendit, quae erant in circuitu civitatis, et praedatus est ea.</span>
    <span class="versiculo"><sup>62</sup> Et rogaverunt Gazenses Ionathan, et dedit illis dexteram et accepit filios principum eorum obsides et misit illos in Ierusalem; et perambulavit regionem usque Damascum.</span>
    <span class="versiculo"><sup>63</sup> Et audivit Ionathas quod aderant principes Demetrii in Cades, quae est in Galilaea, cum exercitu multo volentes eum removere a negotio;</span>
    <span class="versiculo"><sup>64</sup> et occurrit illis, fratrem autem suum Simonem reliquit in regione.</span>
    <span class="versiculo"><sup>65</sup> Et applicuit Simon ad Bethsuram et expugnabat eam diebus multis et conclusit eos.</span>
    <span class="versiculo"><sup>66</sup> Et postulaverunt ab eo dextras accipere, et dedit illis; et eiecit eos inde et cepit civitatem et posuit in ea praesidium.</span>
    <span class="versiculo"><sup>67</sup> Et Ionathas et castra eius applicuerunt ad aquam Gennesar et ante lucem vigilaverunt in campo Asor.</span>
    <span class="versiculo"><sup>68</sup> Et ecce castra alienigenarum occurrebant ei in campo et tendebant ei insidias in montibus; ipsi autem occurrerunt ex adverso.</span>
    <span class="versiculo"><sup>69</sup> Insidiae vero exsurrexerunt de locis suis et commiserunt proelium.</span>
    <span class="versiculo"><sup>70</sup> Et fugerunt, qui erant ex parte Ionathae omnes, et nemo relictus est ex eis, nisi Matthathias filius Absalomi et Iudas filius Chalphi princeps militiae exercitus.</span>
    <span class="versiculo"><sup>71</sup> Et scidit Ionathas vestimenta sua et posuit terram in capite suo et oravit.</span>
    <span class="versiculo"><sup>72</sup> Et reversus est ad eos in proelium et convertit eos in fugam; et fugerunt.</span>
    <span class="versiculo"><sup>73</sup> Et viderunt, qui fugiebant partis illius, et reversi sunt ad eum et insequebantur cum eo usque Cades, usque ad castra ipsorum, et applicuerunt illic.</span>
    <span class="versiculo"><sup>74</sup> Et ceciderunt de alienigenis in die illa tria milia virorum; et reversus est Ionathas in Ierusalem.</span>
</div>
