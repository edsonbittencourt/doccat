<div>
    <span class="capitulo">8</span>
    <span class="versiculo"><sup>1</sup> Et audivit Iudas nomen Roma norum quia sunt potentes viribus et consentiunt omnibus, quae postulantur ab eis, et, quicumque accesserint ad eos, statuerunt cum eis amicitiam,</span>
    <span class="versiculo"><sup>2</sup> et quia sunt potentes viribus. Et narraverunt proelia eorum et virtutes bonas, quas fecerunt in Galatia, quia obtinuerunt eos et duxerunt eos sub tributum,</span>
    <span class="versiculo"><sup>3</sup> et quanta fecerunt in regione Hispaniae, quod in potestatem redegerunt metalla argenti et auri, quae illic sunt;</span>
    <span class="versiculo"><sup>4</sup> et possederunt omnem locum consilio suo et patientia &#x2014; et locus erat longe distans ab eis &#x2014; et reges, qui supervenerant eis ab extremis terrae, donec contriverunt eos et percusserunt eos plaga magna; ceteri autem dant eis tributum omnibus annis;</span>
    <span class="versiculo"><sup>5</sup> et Philippum et Persea Citiorum regem et, quotquot adversum eos arma tulerant, contriverunt in bello et obtinuerunt eos;</span>
    <span class="versiculo"><sup>6</sup> et Antiochum magnum regem Asiae, qui eis pugnam intulerat habens centum viginti elephantos et equitatum et currus et exercitum magnum valde, contritum ab eis,</span>
    <span class="versiculo"><sup>7</sup> et ceperunt eum vivum et statuerunt, ut eis daret ipse et, qui regnarent post ipsum, tributum magnum et daret obsides et constitutum;</span>
    <span class="versiculo"><sup>8</sup> et regionem Indorum et Mediam et Lydiam et de optimis regionibus eorum et acceptas eas ab illo dederunt Eumeni regi;</span>
    <span class="versiculo"><sup>9</sup> et quia, qui erant de Hellade, voluerunt ire et tollere eos, et innotuit sermo his,</span>
    <span class="versiculo"><sup>10</sup> et miserunt ad eos ducem unum et pugnaverunt contra illos et ceciderunt ex eis multi et captivas duxerunt uxores eorum et filios et diripuerunt eos et terram eorum possederunt et destruxerunt munitiones eorum et in servitutem illos redegerunt usque in hunc diem;</span>
    <span class="versiculo"><sup>11</sup> et residua regna et insulas, quae aliquando restiterant illis, exterminaverunt et in potestatem redegerunt;</span>
    <span class="versiculo"><sup>12</sup> cum amicis autem suis et, qui in ipsis requiem habebant, conservaverunt amicitiam; et obtinuerunt reges, qui prope et qui longe erant; et, quicumque audiebant nomen eorum, timebant eos;</span>
    <span class="versiculo"><sup>13</sup> quibus vero vellent auxilio esse et regnare, regnabant; quos autem vellent, amovebant; et exaltati sunt valde.</span>
    <span class="versiculo"><sup>14</sup> Et in omnibus istis nemo portabat diadema nec induebatur purpura, ut magnificaretur in ea;</span>
    <span class="versiculo"><sup>15</sup> et curiam fecerunt sibi, et cotidie consulebant trecenti et viginti consulentes semper de multitudine, ut quiete agerent;</span>
    <span class="versiculo"><sup>16</sup> et committunt uni homini regnare eis per singulos annos et dominari universae terrae suae, et omnes oboediunt uni, et non est invidia neque zelus inter eos.</span>
    <span class="versiculo"><sup>17</sup> Et elegit Iudas Eupolemum filium Ioannis filii Accos et Iasonem filium Eleazari et misit eos Romam constituere cum illis amicitiam et societatem</span>
    <span class="versiculo"><sup>18</sup> et ut auferrent ab eis iugum, quia viderunt quod regnum Graecorum in servitutem premeret Israel.</span>
    <span class="versiculo"><sup>19</sup> Et abierunt Romam &#x2014; et via multa valde &#x2014; et introierunt curiam et responderunt et dixerunt:</span>
    <span class="versiculo"><sup>20</sup> &#x201c; Iudas Maccabaeus et fratres eius et populus Iudaeorum miserunt nos ad vos statuere vobiscum societatem et pacem et conscribere nos socios et amicos vestros &#x201d;.</span>
    <span class="versiculo"><sup>21</sup> Et placuit sermo in conspectu eorum.</span>
    <span class="versiculo"><sup>22</sup> Et hoc est rescriptum epistulae, quam rescripserunt in tabulis aereis et miserunt in Ierusalem, ut esset apud eos ibi memoriale pacis et societatis:</span>
    <span class="versiculo"><sup>23</sup> &#x201c; Bene sit Romanis et genti Iudaeorum in mari et in terra in aeternum, gladiusque et hostis procul sit ab eis.</span>
    <span class="versiculo"><sup>24</sup> Quod si institerit bellum Romanis prius aut omnibus sociis eorum in omni dominatione eorum,</span>
    <span class="versiculo"><sup>25</sup> auxilium feret gens Iudaeorum, prout tempus dictaverit illis, corde pleno</span>
    <span class="versiculo"><sup>26</sup> et proeliantibus non dabunt neque subministrabunt triticum, arma, argentum, naves, sicut placuit Romae; et custodient mandata eorum, nihil accipientes.</span>
    <span class="versiculo"><sup>27</sup> Similiter autem et si genti Iudaeorum prius acciderit bellum, adiuvabunt Romani ex animo, prout eis tempus permiserit;</span>
    <span class="versiculo"><sup>28</sup> et adiuvantibus non dabitur triticum, arma, argentum, naves, sicut placuit Romae; et custodient mandata haec absque dolo.</span>
    <span class="versiculo"><sup>29</sup> Secundum haec verba ita constituerunt Romani populo Iudaeorum.</span>
    <span class="versiculo"><sup>30</sup> Quod si post haec verba cogitaverint hi aut illi addere aut demere, facient ex proposito suo; et, quaecumque addiderint vel dempserint, rata erunt.</span>
    <span class="versiculo"><sup>31</sup> Et de malis, quae Demetrius rex fecit in eos, scripsimus ei dicentes: &#x201c;Quare gravasti iugum tuum super amicos nostros, socios Iudaeos?</span>
    <span class="versiculo"><sup>32</sup> Si ergo iterum adierint nos adversum te, faciemus illis iudicium et pugnabimus tecum mari terraque&#x201d; &#x201d;.</span>
</div>
