<div>
    <span class="capitulo">7</span>
    <span class="versiculo"><sup>1</sup> Vae mihi, quia factum est mihi
sicut congregata messe,
sicut collecta vindemia!
Non est botrus ad comedendum,
nec praecoqua ficus, quam desideravit anima mea.</span>
    <span class="versiculo"><sup>2</sup> Periit pius de terra,
et rectus in hominibus non est;
omnes in sanguine insidiantur,
vir fratrem suum rete venatur.</span>
    <span class="versiculo"><sup>3</sup> Ad malum manus eorum paratae sunt;
princeps postulat,
et iudex est pro mercede,
et magnus manifestat desiderium animae suae;
vae eis, qui pervertunt illud!</span>
    <span class="versiculo"><sup>4</sup> Qui optimus in eis, est quasi paliurus,
et, qui rectus, quasi spina de saepe; dies speculatorum tuorum, visitatio tua venit:
nunc erit confusio eorum.</span>
    <span class="versiculo"><sup>5</sup> Nolite credere amico,
nolite confidere in proximo;
ab ea, quae dormit in sinu tuo,
custodi claustra oris tui;</span>
    <span class="versiculo"><sup>6</sup> quia filius contumeliam facit patri,
filia consurgit adversus matrem suam,
nurus adversus socrum suam:
inimici hominis domestici eius.</span>
    <span class="versiculo"><sup>7</sup> Ego autem ad Dominum aspiciam,
exspectabo Deum salvatorem meum; audiet me Deus meus.</span>
    <span class="versiculo"><sup>8</sup> Ne laeteris, inimica mea, super me
quia cecidi: consurgam;
cum sedeo in tenebris,
Dominus lux mea est.</span>
    <span class="versiculo"><sup>9</sup> Iram Domini porto,
quoniam peccavi ei,
donec iudicet causam meam
et faciat iudicium meum;
educet me in lucem,
videbo iustitiam eius.</span>
    <span class="versiculo"><sup>10</sup> Et aspiciet inimica mea
et operietur confusione,
quae dicit ad me:
&#x201c; Ubi est Dominus Deus tuus? &#x201d;.
Oculi mei videbunt in eam;
nunc erit in conculcationem
ut lutum platearum.</span>
    <span class="versiculo"><sup>11</sup> Dies veniet ut aedificentur maceriae tuae;
in die illa dilatabuntur fines tui.</span>
    <span class="versiculo"><sup>12</sup> In die illa usque ad te venient
habitantes ab Assyria usque ad Aegyptum
et ab Aegypto usque ad flumen
et a mari usque ad mare
et a monte usque ad montem.</span>
    <span class="versiculo"><sup>13</sup> Terra autem erit in desolationem
propter habitatores suos
et propter fructum operum eorum.</span>
    <span class="versiculo"><sup>14</sup> Pasce populum tuum in virga tua,
gregem hereditatis tuae,
habitantes solos in saltu,
in medio hortorum;
pascantur Basan et Galaad
iuxta dies antiquos.</span>
    <span class="versiculo"><sup>15</sup> Secundum dies egressionis tuae de terra Aegypti
ostende nobis mirabilia.</span>
    <span class="versiculo"><sup>16</sup> Videbunt gentes et confundentur
super omni fortitudine sua,
ponent manum super os,
aures eorum surdae erunt;</span>
    <span class="versiculo"><sup>17</sup> lingent pulverem sicut serpens,
velut reptilia terrae.
Trementes exibunt de aedibus suis &quot; ad Dominum Deum nostrum &quot;
formidabunt et timebunt te.</span>
    <span class="versiculo"><sup>18</sup> Quis Deus similis tui,
qui aufers iniquitatem
et transis peccatum
reliquiarum hereditatis tuae?
Non servat in aeternum furorem suum,
quoniam volens misericordiam est.</span>
    <span class="versiculo"><sup>19</sup> Revertetur et miserebitur nostri,
calcabit iniquitates nostras
et proiciet in profundum maris
omnia peccata nostra.</span>
    <span class="versiculo"><sup>20</sup> Dabis veritatem Iacob,
misericordiam Abraham,
quae iurasti patribus nostris
a diebus antiquis.</span>
</div>
