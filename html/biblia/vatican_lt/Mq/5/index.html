<div>
    <span class="capitulo">5</span>
    <span class="versiculo"><sup>1</sup> Sed tu, Bethlehem Ephratha,
parvulus in milibus Iudae,
ex te mihi egredietur,
qui sit dominator in Israel;
et egressus eius a temporibus antiquis,
a diebus aeternitatis.</span>
    <span class="versiculo"><sup>2</sup> Propter hoc dabit eos
usque ad tempus, in quo parturiens pariet;
et reliquiae fratrum eius
convertentur ad filios Israel.</span>
    <span class="versiculo"><sup>3</sup> Et stabit et pascet in fortitudine Domini,
in sublimitate nominis Domini Dei sui;
et habitabunt secure, quia nunc magnus erit
usque ad terminos terrae,</span>
    <span class="versiculo"><sup>4</sup> et erit iste pax.
Assyrius cum venerit in terram nostram
et quando calcaverit in domibus nostris,
suscitabimus super eum septem pastores
et octo primates hominum.</span>
    <span class="versiculo"><sup>5</sup> Et pascent terram Assyriae in gladio et terram Nemrod in lanceis;
et liberabit ab Assyrio,
cum venerit in terram nostram
et cum calcaverit in finibus nostris.</span>
    <span class="versiculo"><sup>6</sup> Et erunt reliquiae Iacob
in medio populorum multorum
quasi ros a Domino
et quasi imbres super herbam,
quae non exspectat virum
et non praestolatur filios homi num.</span>
    <span class="versiculo"><sup>7</sup> Et erunt reliquiae Iacob in gentibus,
in medio populorum multorum,
quasi leo in iumentis silvarum
et quasi catulus leonis in gregibus pecorum;
qui cum transierit et conculcaverit et ceperit,
non est qui eruat.</span>
    <span class="versiculo"><sup>8</sup> Exaltabitur manus tua super hostes tuos,
et omnes inimici tui interibunt.</span>
    <span class="versiculo"><sup>9</sup> &#x201c;Et erit in die illa,
dicit Dominus,
auferam equos tuos de medio tui
et disperdam quadrigas tuas</span>
    <span class="versiculo"><sup>10</sup> et perdam civitates terrae tuae
et destruam omnes munitiones tuas.</span>
    <span class="versiculo"><sup>11</sup> Et auferam veneficia de manu tua,
et divini non erunt in te.</span>
    <span class="versiculo"><sup>12</sup> Et perire faciam sculptilia tua
et lapides tuos de medio tui,
et non adorabis ultra
opera manuum tuarum;</span>
    <span class="versiculo"><sup>13</sup> et evellam palos tuos de medio tui
et conteram idola tua.</span>
    <span class="versiculo"><sup>14</sup> Et faciam in furore
et in indignatione ultionem
in omnibus gentibus,
quae non audierunt &#x201d;.</span>
</div>
