<div>
    <span class="capitulo">1</span>
    <span class="versiculo"><sup>1</sup> Verbum Domini, quod factum est ad Michaeam Morasthiten in diebus Ioatham, Achaz, Ezechiae regum Iudae, quod vidit super Samariam et Ierusalem.</span>
    <span class="versiculo"><sup>2</sup> Audite, populi omnes,
et attendat terra et plenitudo eius;
et sit Dominus Deus vobis in testem,
Dominus de templo sancto suo.</span>
    <span class="versiculo"><sup>3</sup> Quia ecce Dominus egreditur de loco suo
et descendet et calcabit
super excelsa terrae;</span>
    <span class="versiculo"><sup>4</sup> et liquescent montes subtus eum,
et valles scindentur
sicut cera a facie ignis,
sicut aquae, quae decurrunt in praeceps.</span>
    <span class="versiculo"><sup>5</sup> In scelere Iacob omne istud
et in peccatis domus Israel.
Quod scelus Iacob?
Nonne Samaria?
Et quae excelsa Iudae?
Nonne Ierusalem?</span>
    <span class="versiculo"><sup>6</sup> Et ponam Samariam in acervum lapidum,
in agrum, ubi plantatur vinea;
et detraham in vallem lapides eius
et fundamenta eius revelabo.</span>
    <span class="versiculo"><sup>7</sup> Et omnia sculptilia eius concidentur,
et omnes mercedes eius comburentur igne,
et omnia idola eius ponam in perditionem,
quia de mercedibus meretricis congregata sunt
et usque ad mercedem meretricis revertentur.</span>
    <span class="versiculo"><sup>8</sup> Super hoc plangam et ululabo;
vadam spoliatus et nudus,
faciam planctum velut thoum
et luctum quasi struthionum,</span>
    <span class="versiculo"><sup>9</sup> quia desperata est plaga eius,
quia venit usque ad Iudam,
tetigit portam populi mei
usque ad Ierusalem.</span>
    <span class="versiculo"><sup>10</sup> In Geth nolite annuntiare,
lacrimis ne ploretis,
in Bethleaphra in pulvere volutamini.</span>
    <span class="versiculo"><sup>11</sup> Et transite vobis, habitatores Saphir,
confusi ignominia;
non sunt egressi habitatores Saanan.
Planctus Bethesel
auferet a vobis mansionem suam.</span>
    <span class="versiculo"><sup>12</sup> Profecto trement de bono
habitatores Maroth,
quia descendit malum a Domino
in portam Ierusalem.</span>
    <span class="versiculo"><sup>13</sup> Iungite quadrigae equos, habitatores Lachis;
principium peccati est filiae Sion,
quia in te inventa sunt scelera Israel.</span>
    <span class="versiculo"><sup>14</sup> Propterea dabis dimissionem
super Moresethgeth.
Domus Achzib in deceptionem
regibus Israel.</span>
    <span class="versiculo"><sup>15</sup> Adhuc expugnatorem adducam tibi,
quae habitas in Maresa;
usque Odollam veniet
gloria Israel.</span>
    <span class="versiculo"><sup>16</sup> Decalvare et tondere
super filios deliciarum tuarum;
dilata calvitium tuum sicut aquila, quoniam captivi ducti sunt ex te.</span>
</div>
