<div>
	<span class="capitulo">4</span>
	<span class="versiculo"><sup>1</sup> Et erit in novissimis diebus:
Erit mons domus Domini
praeparatus in vertice montium
et sublimis super colles;
et fluent ad eum populi.</span>
	<span class="versiculo"><sup>2</sup> Et properabunt gentes multae et dicent:
&#x201c; Venite, ascendamus ad montem Domini
et ad domum Dei Iacob,
et docebit nos de viis suis,
et ibimus in semitis eius &#x201d;;
quia de Sion egredietur lex,
et verbum Domini de Ierusalem.</span>
	<span class="versiculo"><sup>3</sup> Et iudicabit inter populos multos
et decernet gentibus fortibus usque in longinquum;
et concident gladios suos in vomeres
et hastas suas in falces;
non sumet gens adversus gentem gladium,
et non discent ultra belligerare.</span>
	<span class="versiculo"><sup>4</sup> Et sedebit unusquisque subtus vitem suam
et subtus ficum suam,
et non erit qui deterreat;
quia os Domini exercituum locutum est.</span>
	<span class="versiculo"><sup>5</sup> Quia omnes populi ambulabunt
unusquisque in nomine dei sui;
nos autem ambulabimus in nomine Domini
Dei nostri in aeternum et ultra.</span>
	<span class="versiculo"><sup>6</sup> &#x201c; In die illa, dicit Dominus,
congregabo claudicantem,
et eam, quam eieceram, colligam
et quam afflixeram;</span>
	<span class="versiculo"><sup>7</sup> et ponam claudicantem in reliquias
et eam, quae laboraverat, in gentem robustam &#x201d;.
Et regnabit Dominus super eos in monte Sion
ex hoc nunc et usque in aeternum.</span>
	<span class="versiculo"><sup>8</sup> Et tu, turris gregis,
collis filiae Sion,
usque ad te veniet et perveniet
potestas prima,
regnum filiae Ierusalem.</span>
	<span class="versiculo"><sup>9</sup> Nunc quare clamas clamore magno?
Numquid rex non est in te,
aut consiliarius tuus periit,
quia comprehendit te dolor sicut parturientem?</span>
	<span class="versiculo"><sup>10</sup> Dole et satage,
filia Sion, quasi parturiens;
quia nunc egredieris de civitate
et habitabis in campo
et venies usque ad Babylonem;
ibi liberaberis,
ibi redimet te Dominus
de manu inimicorum tuorum.</span>
	<span class="versiculo"><sup>11</sup> Nunc autem congregatae sunt super te
gentes multae,
quae dicunt: &#x201c;Profanetur,
et aspiciat in Sion oculus noster &#x201d;.</span>
	<span class="versiculo"><sup>12</sup> Ipsi autem non cognoverunt
cogitationes Domini
et non intellexerunt consilium eius,
quia congregavit eos quasi manipulos in area.</span>
	<span class="versiculo"><sup>13</sup> Surge et tritura, filia Sion,
quia cornu tuum ponam ferreum
et ungulas tuas ponam aereas,
et comminues populos multos
et vovebis Domino rapinas eorum
et divitias eorum Domino universae terrae.</span>
	<span class="versiculo"><sup>14</sup> Nunc incide te, filia incisionis!
Obsidionem posuerunt super nos;
in virga percutiunt
maxillam iudicis Israel.</span>
</div>
