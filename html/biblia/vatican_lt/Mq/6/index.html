<div>
	<span class="capitulo">6</span>
	<span class="versiculo"><sup>1</sup> Audite, quae Dominus loquitur:
&#x201c; Surge, contende iudicio coram montibus,
et audiant colles vocem tuam &#x201d;.</span>
	<span class="versiculo"><sup>2</sup> Audite, montes, iudicium Domini,
et auscultate, fundamenta terrae;
quia iudicium Domini cum populo suo,
et cum Israel iudicio contendit.</span>
	<span class="versiculo"><sup>3</sup> &#x201c; Popule meus, quid feci tibi
et quid molestus fui tibi?
Responde mihi.</span>
	<span class="versiculo"><sup>4</sup> Ego eduxi te de terra Aegypti
et de domo servientium liberavi te
et misi ante faciem tuam Moysen
et Aaron et Mariam.</span>
	<span class="versiculo"><sup>5</sup> Popule meus, memento, quaeso,
quid cogitaverit Balac rex Moab,
et quid responderit ei Balaam filius Beor,
de Settim usque ad Galgalam,
ut cognoscas iustitias Domini &#x201d;.</span>
	<span class="versiculo"><sup>6</sup> &#x201c; Quid dignum offeram Domino,
dum curvo genu Deo excelso?
Numquid offeram ei holocautomata
et vitulos anniculos?</span>
	<span class="versiculo"><sup>7</sup> Numquid placebunt Domino milia arietum,
multa milia torrentium olei?
Numquid dabo primogenitum meum pro scelere meo,
fructum ventris mei pro peccato animae meae?&#x201d;.</span>
	<span class="versiculo"><sup>8</sup> Indicatum est tibi, o homo, quid sit bonum,
et quid Dominus quaerat a te:
utique facere iudicium et diligere caritatem
et sollicitum ambulare cum Deo tuo.</span>
	<span class="versiculo"><sup>9</sup> Vox Domini ad civitatem clamat
- et sapientia est timere nomen tuum -:
&#x201c; Audite, tribus et coetus civitatis!</span>
	<span class="versiculo"><sup>10</sup> Numquid tolerabo batum iniquum
et ephi minus maledictum?</span>
	<span class="versiculo"><sup>11</sup> Numquid iustificabo stateram impiam
et saccelli pondera dolosa?</span>
	<span class="versiculo"><sup>12</sup> Quia divites eius repleti sunt iniquitate,
et habitantes in ea loquebantur mendacium,
et lingua eorum fraudulenta in ore eorum.</span>
	<span class="versiculo"><sup>13</sup> Ego ergo coepi percutere te
perditione super peccatis tuis.</span>
	<span class="versiculo"><sup>14</sup> Tu comedes et non saturaberis,
et sordes tuae in medio tui.
Tu removebis et non salvabis;
et, quos salvaveris, in gladium dabo.</span>
	<span class="versiculo"><sup>15</sup> Tu seminabis et non metes,
tu calcabis olivam et non ungeris oleo,
mustum et non bibes vinum.</span>
	<span class="versiculo"><sup>16</sup> Custodisti praecepta Amri
et omne opus domus Achab;
et ambulasti in voluntatibus eorum,
ut darem te in perditionem
et habitantes tuos in sibilum:
et opprobrium populorum portabitis &#x201d;.</span>
</div>
