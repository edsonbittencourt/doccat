<div>
    <span class="capitulo">3</span>
    <span class="versiculo"><sup>1</sup> Et dixi:
&#x201c; Audite, principes Iacob
et duces domus Israel:
Numquid non vestrum est scire iudicium? &#x201d;.</span>
    <span class="versiculo"><sup>2</sup> Sed odio habetis bonum et diligitis malum.
Violenter tollitis pelles eorum desuper eos
et carnem eorum desuper ossibus eorum.</span>
    <span class="versiculo"><sup>3</sup> Qui comedunt carnem populi mei
et pellem eorum desuper excoriant; et ossa eorum confringunt
et secant sicut carnem assam in lebete
et quasi carnem in medio ollae.</span>
    <span class="versiculo"><sup>4</sup> Tunc clamabunt ad Dominum,
et non exaudiet eos
et abscondet faciem suam ab eis
in tempore illo,
sicut pessima fecerunt opera sua.</span>
    <span class="versiculo"><sup>5</sup> Haec dicit Dominus super prophetas,
qui seducunt populum meum,
qui cum habent, quid mordeant dentibus suis,
praedicant pacem;
et, si quis non dederit in ore eorum quippiam,
sanctificant super eum proelium.</span>
    <span class="versiculo"><sup>6</sup> Propterea nox vobis sine visione erit,
et tenebrae vobis sine divinatione; et occumbet sol super prophetas,
et obtenebrabitur super eos dies.</span>
    <span class="versiculo"><sup>7</sup> Et confundentur videntes,
et confundentur divini,
et operient labia sua omnes,
quia non est responsum Dei.</span>
    <span class="versiculo"><sup>8</sup> Verumtamen ego repletus sum
fortitudine spiritus Domini,
iudicio et virtute,
ut annuntiem Iacob scelus suum
et Israel peccatum suum.</span>
    <span class="versiculo"><sup>9</sup> Audite hoc, principes domus Iacob
et iudices domus Israel,
qui abominamini iudicium
et omnia recta pervertitis,</span>
    <span class="versiculo"><sup>10</sup> qui aedificatis Sion in sanguinibus
et Ierusalem in iniquitate.</span>
    <span class="versiculo"><sup>11</sup> Principes eius in muneribus iudicant,
et sacerdotes eius in mercede docent,
et prophetae eius in pecunia divinant;
et super Dominum requiescunt dicentes:
&#x201c; Numquid non Dominus in medio nostrum?
Non venient super nos mala &#x201d;.</span>
    <span class="versiculo"><sup>12</sup> Propter hoc causa vestri
Sion quasi ager arabitur,
et Ierusalem quasi acervus lapidum erit,
et mons templi in excelsa silvarum.</span>
</div>
