<div>
    <span class="capitulo">4</span>
    <span class="versiculo"><sup>1</sup> Audite, filii, disciplinam patris
et attendite, ut sciatis prudentiam;</span>
    <span class="versiculo"><sup>2</sup> quoniam doctrinam bonam tribuam vobis,
legem meam ne derelinquatis.</span>
    <span class="versiculo"><sup>3</sup> Nam et ego filius fui patris mei,
tenellus et unigenitus coram matre mea;</span>
    <span class="versiculo"><sup>4</sup> et docebat me atque dicebat:
&#x201c; Suscipiat verba mea cor tuum,
custodi praecepta mea et vives.</span>
    <span class="versiculo"><sup>5</sup> Posside sapientiam, posside prudentiam,
ne obliviscaris neque declines a verbis oris mei.</span>
    <span class="versiculo"><sup>6</sup> Ne dimittas eam, et custodiet te,
dilige eam, et servabit te.</span>
    <span class="versiculo"><sup>7</sup> Principium sapientiae: posside sapientiam
et in omni possessione tua acquire prudentiam.</span>
    <span class="versiculo"><sup>8</sup> Arripe illam, et exaltabit te,
glorificaberis ab ea, cum eam fueris amplexatus.</span>
    <span class="versiculo"><sup>9</sup> Dabit capiti tuo diadema gratiae,
et corona inclita proteget te &#x201d;.</span>
    <span class="versiculo"><sup>10</sup> Audi, fili mi, et suscipe verba mea,
ut multiplicentur tibi anni vitae.</span>
    <span class="versiculo"><sup>11</sup> Viam sapientiae monstravi tibi;
duxi te per semitas aequitatis,</span>
    <span class="versiculo"><sup>12</sup> quas cum ingressus fueris, non arctabuntur gressus tui,
et currens non habebis offendiculum.</span>
    <span class="versiculo"><sup>13</sup> Tene disciplinam nec laxes;
custodi illam, quia ipsa est vita tua.</span>
    <span class="versiculo"><sup>14</sup> Ne ingrediaris in semitas impiorum
nec procedas in malorum via.</span>
    <span class="versiculo"><sup>15</sup> Fuge ab ea nec transeas per illam;
declina et desere eam.</span>
    <span class="versiculo"><sup>16</sup> Non enim dormiunt, nisi malefecerint,
et rapitur somnus ab eis, nisi supplantaverint.</span>
    <span class="versiculo"><sup>17</sup> Comedunt enim panem impietatis
et vinum iniquitatis bibunt.</span>
    <span class="versiculo"><sup>18</sup> Iustorum autem semita quasi lux splendens
procedit et crescit usque ad perfectam diem.</span>
    <span class="versiculo"><sup>19</sup> Via impiorum tenebrosa;
nesciunt, ubi corruant.</span>
    <span class="versiculo"><sup>20</sup> Fili mi, ausculta sermones meos
et ad eloquia mea inclina aurem tuam;</span>
    <span class="versiculo"><sup>21</sup> ne recedant ab oculis tuis,
custodi ea in medio cordis tui:</span>
    <span class="versiculo"><sup>22</sup> vita enim sunt invenientibus ea,
et universae carni sanitas.</span>
    <span class="versiculo"><sup>23</sup> Omni custodia serva cor tuum,
quia ex ipso vita procedit.</span>
    <span class="versiculo"><sup>24</sup> Remove a te os pravum,
et detrahentia labia sint procul a te.</span>
    <span class="versiculo"><sup>25</sup> Oculi tui recta videant,
et palpebrae tuae dirigantur coram te.</span>
    <span class="versiculo"><sup>26</sup> Observa semitam pedum tuorum,
et omnes viae tuae stabilientur.</span>
    <span class="versiculo"><sup>27</sup> Ne declines ad dexteram neque ad sinistram,
averte pedem tuum a malo.</span>
</div>
