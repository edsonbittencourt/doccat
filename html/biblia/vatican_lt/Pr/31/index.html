<div>
	<span class="capitulo">31</span>
	<span class="versiculo"><sup>1</sup> Verba Lamuelis regis Massa, quae erudivit eum mater eius.</span>
	<span class="versiculo"><sup>2</sup> Quid, fili mi? Quid, fili uteri mei?
Quid, fili votorum meorum?</span>
	<span class="versiculo"><sup>3</sup> Ne dederis mulieribus substantiam tuam
et vias tuas illis, quae delent reges.</span>
	<span class="versiculo"><sup>4</sup> Non decet reges, o Lamuel, non decet reges bibere vinum,
nec magistratus desiderare siceram,</span>
	<span class="versiculo"><sup>5</sup> ne forte bibant et obliviscantur iudiciorum
et mutent causam omnium filiorum pauperis.</span>
	<span class="versiculo"><sup>6</sup> Date siceram pereunti
et vinum his, qui amaro sunt animo:</span>
	<span class="versiculo"><sup>7</sup> bibat et obliviscatur egestatis suae
et doloris sui non recordetur amplius.</span>
	<span class="versiculo"><sup>8</sup> Aperi os tuum pro muto
et causis omnium filiorum, qui pereunt;</span>
	<span class="versiculo"><sup>9</sup> aperi os tuum, decerne, quod iustum est,
et iudica inopem et pauperem.</span>
	<span class="versiculo"><sup>10</sup> ALEPH. Mulierem fortem quis inveniet?
Longe super gemmas pretium eius.</span>
	<span class="versiculo"><sup>11</sup> BETH. Confidit in ea cor viri sui et spoliis non indigebit.</span>
	<span class="versiculo"><sup>12</sup> GHIMEL. Reddet ei bonum et non malum omnibus diebus vitae suae.</span>
	<span class="versiculo"><sup>13</sup> DALETH. Quaesivit lanam et linum
et operata est delectatione manuum suarum.</span>
	<span class="versiculo"><sup>14</sup> HE. Facta est quasi navis institoris
de longe portans panem suum.</span>
	<span class="versiculo"><sup>15</sup> VAU. Et de nocte surrexit
deditque praedam domesticis suis
et cibaria ancillis suis.</span>
	<span class="versiculo"><sup>16</sup> ZAIN. Consideravit agrum et emit eum;
de fructu manuum suarum plantavit vineam.</span>
	<span class="versiculo"><sup>17</sup> HETH. Accinxit fortitudine lumbos suos
et roboravit brachium suum.</span>
	<span class="versiculo"><sup>18</sup> TETH. Gustavit et vidit quia bona est negotiatio eius;
non exstinguetur in nocte lucerna eius.</span>
	<span class="versiculo"><sup>19</sup> IOD. Manum suam misit ad colos,
et digiti eius apprehenderunt fusum.</span>
	<span class="versiculo"><sup>20</sup> CAPH. Palmas suas aperuit inopi
et manum suam extendit ad pauperem.</span>
	<span class="versiculo"><sup>21</sup> LAMED. Non timebit domui suae a frigoribus nivis:
omnes enim domestici eius vestiti sunt duplicibus.</span>
	<span class="versiculo"><sup>22</sup> MEM. Stragulatam vestem fecit sibi;
byssus et purpura indumentum eius.</span>
	<span class="versiculo"><sup>23</sup> NUN. Nobilis in portis vir eius,
quando sederit cum senatoribus terrae.</span>
	<span class="versiculo"><sup>24</sup> SAMECH. Sindonem fecit et vendidit
et cingulum tradidit Chananaeo.</span>
	<span class="versiculo"><sup>25</sup> Ain. Fortitudo et decor indumentum eius,
et ridebit in die novissimo.</span>
	<span class="versiculo"><sup>26</sup> PHE. Os suum aperuit sapientiae,
et lex clementiae in lingua eius.</span>
	<span class="versiculo"><sup>27</sup> SADE. Consideravit semitas domus suae
et panem otiosa non comedit.</span>
	<span class="versiculo"><sup>28</sup> COPH. Surrexerunt filii eius et beatissimam praedicaverunt,
vir eius et laudavit eam:</span>
	<span class="versiculo"><sup>29</sup> RES. &#x201c; Multae filiae fortiter operatae sunt,
tu supergressa es universas &#x201d;.</span>
	<span class="versiculo"><sup>30</sup> SIN. Fallax gratia et vana est pulchritudo;
mulier timens Dominum ipsa laudabitur.</span>
	<span class="versiculo"><sup>31</sup> TAU. Date ei de fructu manuum suarum,
et laudent eam in portis opera eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
