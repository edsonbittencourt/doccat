<div>
    <span class="capitulo">14</span>
    <span class="versiculo"><sup>1</sup> Sapientia mulierum aedificat domum suam,
insipientia eam manibus destruet.</span>
    <span class="versiculo"><sup>2</sup> Ambulans recto itinere timet Deum;
despicit illum, qui infami graditur via.</span>
    <span class="versiculo"><sup>3</sup> In ore stulti virga superbiae,
labia autem sapientium custodiunt eos.</span>
    <span class="versiculo"><sup>4</sup> Ubi non sunt boves, praesepe vacuum est;
plurimae autem segetes in fortitudine bovis.</span>
    <span class="versiculo"><sup>5</sup> Testis fidelis non mentitur,
profert autem mendacium dolosus testis.</span>
    <span class="versiculo"><sup>6</sup> Quaerit derisor sapientiam et non invenit;
doctrina prudentibus facilis.</span>
    <span class="versiculo"><sup>7</sup> Cede coram viro stulto,
quia nescies labia prudentiae.</span>
    <span class="versiculo"><sup>8</sup> Sapientia callidi est intellegere viam suam,
et imprudentia stultorum errans.</span>
    <span class="versiculo"><sup>9</sup> Stulti parvipendent peccatum,
et inter iustos morabitur gratia.</span>
    <span class="versiculo"><sup>10</sup> Cor novit amaritudinem animae suae,
in gaudio eius non miscebitur extraneus.</span>
    <span class="versiculo"><sup>11</sup> Domus impiorum delebitur,
tabernacula vero iustorum germinabunt.</span>
    <span class="versiculo"><sup>12</sup> Est via, quae videtur homini recta,
novissima autem eius deducunt ad mortem.</span>
    <span class="versiculo"><sup>13</sup> Etiam in risu cor dolore miscebitur,
et extrema gaudii luctus occupat.</span>
    <span class="versiculo"><sup>14</sup> Viis suis replebitur stultus,
et super eum erit vir bonus.</span>
    <span class="versiculo"><sup>15</sup> Simplex credit omni verbo,
astutus considerat gressus suos.</span>
    <span class="versiculo"><sup>16</sup> Sapiens timet et declinat a malo,
stultus transilit et confidit.</span>
    <span class="versiculo"><sup>17</sup> Impatiens operabitur stultitiam,
et vir versutus odiosus est.</span>
    <span class="versiculo"><sup>18</sup> Possidebunt simplices stultitiam,
et astuti coronabuntur scientia.</span>
    <span class="versiculo"><sup>19</sup> Procumbunt mali ante bonos,
et impii ante portas iustorum.</span>
    <span class="versiculo"><sup>20</sup> Etiam proximo suo pauper odiosus erit,
amici vero divitum multi.</span>
    <span class="versiculo"><sup>21</sup> Qui despicit proximum suum, peccat;
qui autem miseretur pauperis, beatus erit.</span>
    <span class="versiculo"><sup>22</sup> Nonne errant, qui operantur malum?
Misericordia et veritas iis, qui praeparant bona.</span>
    <span class="versiculo"><sup>23</sup> In omni labore erit abundantia;
verbum autem labiorum tendit tantummodo ad egestatem.</span>
    <span class="versiculo"><sup>24</sup> Corona sapientium divitiae eorum,
fatuitas stultorum fatuitas est.</span>
    <span class="versiculo"><sup>25</sup> Liberat animas testis fidelis,
et profert mendacia versipellis.</span>
    <span class="versiculo"><sup>26</sup> In timore Domini fiducia fortis,
et filiis eius erit spes.</span>
    <span class="versiculo"><sup>27</sup> Timor Domini fons vitae,
declinans a laqueis mortis.</span>
    <span class="versiculo"><sup>28</sup> In multitudine populi dignitas regis,
et in paucitate plebis ruina principis.</span>
    <span class="versiculo"><sup>29</sup> Qui patiens est, multa gubernatur prudentia;
qui autem impatiens est, exaltat stultitiam.</span>
    <span class="versiculo"><sup>30</sup> Vita carnium sanitas cordis,
putredo ossium invidia.</span>
    <span class="versiculo"><sup>31</sup> Qui calumniatur egentem, exprobrat Factori eius;
honorat autem eum, qui miseretur pauperis.</span>
    <span class="versiculo"><sup>32</sup> In malitia sua impelletur impius,
sperat autem iustus in integritate sua.</span>
    <span class="versiculo"><sup>33</sup> In corde prudentis requiescit sapientia,
at in medio stultorum agnoscetur?</span>
    <span class="versiculo"><sup>34</sup> Iustitia elevat gentem,
vituperium autem populorum est peccatum.</span>
    <span class="versiculo"><sup>35</sup> Acceptus est regi minister intellegens,
et iracundia ei, qui turpiter agit.</span>
</div>
