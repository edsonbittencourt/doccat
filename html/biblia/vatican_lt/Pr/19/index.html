<div>
	<span class="capitulo">19</span>
	<span class="versiculo"><sup>1</sup> Melior est pauper, qui ambulat in simplicitate sua,
quam qui torquet labia et est insipiens.</span>
	<span class="versiculo"><sup>2</sup> Ubi non est scientia animae, non est bonum;
et, qui festinus est pedibus, offendit.</span>
	<span class="versiculo"><sup>3</sup> Stultitia hominis supplantat gressus eius,
et contra Deum fervet animo suo.</span>
	<span class="versiculo"><sup>4</sup> Divitiae addunt amicos plurimos;
pauper autem ab amico suo separatur.</span>
	<span class="versiculo"><sup>5</sup> Testis falsus non erit impunitus;
et, qui mendacia loquitur, non effugiet.</span>
	<span class="versiculo"><sup>6</sup> Multi blandiuntur faciei potentis,
et omnes amici sunt dona tribuenti.</span>
	<span class="versiculo"><sup>7</sup> Omnes fratres hominis pauperis oderunt eum,
insu7per et amici procul recesserunt ab eo;
qui tantum verba sectatur, nihil habebit.</span>
	<span class="versiculo"><sup>8</sup> Qui autem possessor est mentis, diligit animam suam,
et custos prudentiae inveniet bona.</span>
	<span class="versiculo"><sup>9</sup> Falsus testis non erit impunitus;
et, qui loquitur mendacia, peribit.</span>
	<span class="versiculo"><sup>10</sup> Non decent stultum deliciae,
nec servum dominari principibus.</span>
	<span class="versiculo"><sup>11</sup> Doctrina viri mitigat iram eius,
et gloria eius est iniqua praetergredi.</span>
	<span class="versiculo"><sup>12</sup> Sicut fremitus leonis ita et regis ira,
et sicut ros super herbam ita et gratia eius.</span>
	<span class="versiculo"><sup>13</sup> Calamitas patris filius stultus;
et tecta iugiter perstillantia litigiosa mulier.</span>
	<span class="versiculo"><sup>14</sup> Domus et divitiae hereditas patrum,
a Domino autem uxor prudens.</span>
	<span class="versiculo"><sup>15</sup> Pigredo immittit soporem,
et anima dissoluta esuriet.</span>
	<span class="versiculo"><sup>16</sup> Qui custodit mandatum, custodit animam suam;
qui autem neglegit viam suam, mortificabitur.</span>
	<span class="versiculo"><sup>17</sup> Feneratur Domino, qui miseretur pauperis,
et vicissitudinem suam reddet ei.</span>
	<span class="versiculo"><sup>18</sup> Erudi filium tuum, dum spes est;
ad interfectionem autem eius ne ponas animam tuam.</span>
	<span class="versiculo"><sup>19</sup> Qui impatiens est, sustinebit multam;
et, si eum abripere vis, aliud appones.</span>
	<span class="versiculo"><sup>20</sup> Audi consilium et suscipe disciplinam,
ut sis sapiens in novissimis tuis.</span>
	<span class="versiculo"><sup>21</sup> Multae cogitationes in corde viri,
voluntas autem Domini permanebit.</span>
	<span class="versiculo"><sup>22</sup> Desiderabile in homine est misericordia eius;
et melior est pauper quam vir mendax.</span>
	<span class="versiculo"><sup>23</sup> Timor Domini ad vitam,
et in plenitudine commorabitur absque visitatione mali.</span>
	<span class="versiculo"><sup>24</sup> Abscondit piger manum suam in catino
nec ad os suum applicat eam.</span>
	<span class="versiculo"><sup>25</sup> Derisore flagellato vel parvulus sapientior erit;
si autem corripueris sapientem, intelleget disciplinam.</span>
	<span class="versiculo"><sup>26</sup> Qui affligit patrem et fugat matrem,
filius inhonestus et ignominiosus.</span>
	<span class="versiculo"><sup>27</sup> Acquiesce, fili, ut audias doctrinam
nec erres a sermonibus scientiae.</span>
	<span class="versiculo"><sup>28</sup> Testis iniquus deridet iudicium,
et os impiorum devorat iniquitatem.</span>
	<span class="versiculo"><sup>29</sup> Paratae sunt derisoribus virgae,
et plagae stultorum corporibus.</span>
</div>
