<div>
    <span class="capitulo">2</span>
    <span class="versiculo"><sup>1</sup> Fili mi, si susceperis sermones meos
et mandata mea absconderis penes te,</span>
    <span class="versiculo"><sup>2</sup> intendens ad sapientiam aurem tuam,
inclinans cor tuum ad cognoscendam prudentiam;</span>
    <span class="versiculo"><sup>3</sup> si enim sapientiam invocaveris
et dederis vocem tuam prudentiae,</span>
    <span class="versiculo"><sup>4</sup> si quaesieris eam quasi pecuniam
et sicut thesauros conquisieris illam,</span>
    <span class="versiculo"><sup>5</sup> tunc intelleges timorem Domini
et scientiam Dei invenies.</span>
    <span class="versiculo"><sup>6</sup> Quia Dominus dat sapientiam,
et ex ore eius scientia et prudentia.</span>
    <span class="versiculo"><sup>7</sup> Thesaurizabit rectis sollertiam
et clipeus erit gradientibus simpliciter</span>
    <span class="versiculo"><sup>8</sup> servans semitas iustitiae
et vias sanctorum custodiens.</span>
    <span class="versiculo"><sup>9</sup> Tunc intelleges iustitiam et iudicium
et aequitatem et omnem semitam bonam,</span>
    <span class="versiculo"><sup>10</sup> quia intrabit sapientia cor tuum,
et scientia animae tuae placebit.</span>
    <span class="versiculo"><sup>11</sup> Consilium custodiet te,
et prudentia servabit te,</span>
    <span class="versiculo"><sup>12</sup> ut eruaris a via mala
et ab homine, qui perversa loquitur;</span>
    <span class="versiculo"><sup>13</sup> qui relinquunt iter rectum,
ut ambulent per vias tenebrosas;</span>
    <span class="versiculo"><sup>14</sup> qui laetantur, cum malefecerint,
et exsultant in rebus pessimis:</span>
    <span class="versiculo"><sup>15</sup> quorum viae perversae sunt,
et pravi gressus eorum.</span>
    <span class="versiculo"><sup>16</sup> Ut eruaris a muliere aliena
et ab extranea, quae mollit sermones suos</span>
    <span class="versiculo"><sup>17</sup> et relinquit ducem pubertatis suae
et pacti Dei sui oblita est.</span>
    <span class="versiculo"><sup>18</sup> Inclinata est enim ad mortem domus eius,
et ad inferos semitae ipsius;</span>
    <span class="versiculo"><sup>19</sup> omnes, qui ingrediuntur ad eam, non revertentur
nec apprehendent semitas vitae.</span>
    <span class="versiculo"><sup>20</sup> Ut ambules in via bonorum
et calles iustorum custodias:</span>
    <span class="versiculo"><sup>21</sup> qui enim recti sunt, habitabunt in terra,
et simplices permanebunt in ea;</span>
    <span class="versiculo"><sup>22</sup> impii vero de terra perdentur,
et, qui inique agunt, auferentur ex ea.</span>
</div>
