<div>
	<span class="capitulo">7</span>
	<span class="versiculo"><sup>1</sup> Fili mi, custodi sermones meos
et praecepta mea reconde tibi.</span>
	<span class="versiculo"><sup>2</sup> Serva mandata mea et vives,
et legem meam quasi pupillam oculi tui.</span>
	<span class="versiculo"><sup>3</sup> Liga ea in digitis tuis,
scribe illa in tabulis cordis tui.</span>
	<span class="versiculo"><sup>4</sup> Dic sapientiae: &#x201c; Soror mea es &#x201d;
et prudentiam voca Amicam,</span>
	<span class="versiculo"><sup>5</sup> ut custodiat te a muliere extranea
et ab aliena, quae verba sua dulcia facit.</span>
	<span class="versiculo"><sup>6</sup> De fenestra enim domus meae
per cancellos prospexi</span>
	<span class="versiculo"><sup>7</sup> et video inter parvulos;
considero inter filios vecordem iuvenem,</span>
	<span class="versiculo"><sup>8</sup> qui transit per plateam iuxta angulum
et prope viam domus illius graditur</span>
	<span class="versiculo"><sup>9</sup> in obscuro advesperascente die,
in mediis tenebris et caligine.</span>
	<span class="versiculo"><sup>10</sup> Et ecce, occurrit illi mulier ornatu meretricio,
cauta corde, garrula et rebellans,</span>
	<span class="versiculo"><sup>11</sup> quietis impatiens
nec valens in domo consistere pedibus suis:</span>
	<span class="versiculo"><sup>12</sup> nunc foris, nunc in plateis
et iuxta angulos insidians.</span>
	<span class="versiculo"><sup>13</sup> Apprehensumque deosculatur iuvenem
et procaci vultu blanditur dicens:</span>
	<span class="versiculo"><sup>14</sup> &#x201c; Victimas pro salute vovi,
hodie reddidi vota mea;</span>
	<span class="versiculo"><sup>15</sup> idcirco egressa sum in occursum tuum
desiderans te videre et repperi.</span>
	<span class="versiculo"><sup>16</sup> Stragulatis vestibus lectulum meum stravi,
linteis pictis ex Aegypto;</span>
	<span class="versiculo"><sup>17</sup> aspersi cubile meum myrrha
et aloe et cinnamomo.</span>
	<span class="versiculo"><sup>18</sup> Veni, inebriemur voluptatibus,
usque mane fruamur amoribus.</span>
	<span class="versiculo"><sup>19</sup> Non est enim vir in domo sua;
abiit via longissima,</span>
	<span class="versiculo"><sup>20</sup> sacculum pecuniae secum tulit,
in die plenae lunae reversurus est in domum suam &#x201d;.</span>
	<span class="versiculo"><sup>21</sup> Irretivit eum multis sermonibus
et blanditiis labiorum protraxit illum.</span>
	<span class="versiculo"><sup>22</sup> Stultus eam sequitur quasi bos ductus ad victimam,
sicut irretitur vinculo cervus,</span>
	<span class="versiculo"><sup>23</sup> donec transfigat sagitta iecur eius;
velut si avis festinet ad laqueum
et nescit quod de periculo animae illius agitur.</span>
	<span class="versiculo"><sup>24</sup> Nunc ergo, fili mi, audi me
et attende verbis oris mei.</span>
	<span class="versiculo"><sup>25</sup> Ne abstrahatur in viis illius mens tua,
neque decipiaris semitis eius.</span>
	<span class="versiculo"><sup>26</sup> Multos enim vulneratos deiecit,
et fortissimi quique interfecti sunt ab ea:</span>
	<span class="versiculo"><sup>27</sup> viae inferi domus eius
penetrantes in interiora mortis.</span>
</div>
