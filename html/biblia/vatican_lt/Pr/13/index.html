<div>
	<span class="capitulo">13</span>
	<span class="versiculo"><sup>1</sup> Filius sapiens disciplina patris;
qui autem illusor est, non audit, cum arguitur.</span>
	<span class="versiculo"><sup>2</sup> De fructu oris sui homo satiabitur bonis,
anima autem praevaricatorum violentia.</span>
	<span class="versiculo"><sup>3</sup> Qui custodit os suum, custodit animam suam;
qui autem incautus est eloquio, ruina est ei.</span>
	<span class="versiculo"><sup>4</sup> Vult et non habet piger,
anima autem operantium impinguabitur.</span>
	<span class="versiculo"><sup>5</sup> Verbum mendax iustus detestabitur,
impius autem confundit et dehonestat.</span>
	<span class="versiculo"><sup>6</sup> Iustitia custodit innocentem in via,
impietas autem peccatorem supplantat.</span>
	<span class="versiculo"><sup>7</sup> Est qui quasi dives habetur, cum nihil habeat;
et est qui quasi pauper, cum in multis divitiis sit.</span>
	<span class="versiculo"><sup>8</sup> Redemptio animae viri divitiae suae;
qui autem pauper est, increpationem non sustinet.</span>
	<span class="versiculo"><sup>9</sup> Lux iustorum laetificat,
lucerna autem impiorum exstinguetur.</span>
	<span class="versiculo"><sup>10</sup> Inter superbos tantum iurgia sunt,
et apud humiles sapientia.</span>
	<span class="versiculo"><sup>11</sup> Substantia festinata minuetur;
qui autem colligit manu, multiplicat.</span>
	<span class="versiculo"><sup>12</sup> Spes, quae differtur, affligit animam,
lignum vitae desiderium veniens.</span>
	<span class="versiculo"><sup>13</sup> Qui contemnit verbum, ipse se obligat;
qui autem timet praeceptum, retribuetur ei.</span>
	<span class="versiculo"><sup>14</sup> Lex sapientis fons vitae,
ut declinet a laqueis mortis.</span>
	<span class="versiculo"><sup>15</sup> Intellegentia bona dabit gratiam,
in itinere infidelium vorago.</span>
	<span class="versiculo"><sup>16</sup> Omnis astutus agit cum consilio;
qui autem fatuus est, aperit stultitiam.</span>
	<span class="versiculo"><sup>17</sup> Nuntius impius cadet in malum,
legatus autem fidelis sanitas.</span>
	<span class="versiculo"><sup>18</sup> Egestas et ignominia ei, qui deserit disciplinam;
qui autem acquiescit arguenti, glorificabitur.</span>
	<span class="versiculo"><sup>19</sup> Desiderium, si compleatur, delectat animam;
detestantur stulti fugere mala.</span>
	<span class="versiculo"><sup>20</sup> Qui cum sapientibus graditur, sapiens erit;
amicus stultorum malus efficietur.</span>
	<span class="versiculo"><sup>21</sup> Peccatores persequitur malum,
et iustis retribuentur bona.</span>
	<span class="versiculo"><sup>22</sup> Bonus relinquit heredes filios et nepotes;
et custoditur iusto substantia peccatoris.</span>
	<span class="versiculo"><sup>23</sup> Multi cibi in novalibus pauperum,
et est qui perit, deficiente iudicio.</span>
	<span class="versiculo"><sup>24</sup> Qui parcit virgae, odit filium suum;
qui autem diligit illum, instanter erudit.</span>
	<span class="versiculo"><sup>25</sup> Iustus comedit et replet animam suam,
venter autem impiorum insaturabilis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
