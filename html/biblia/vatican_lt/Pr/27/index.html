<div>
    <span class="capitulo">27</span>
    <span class="versiculo"><sup>1</sup> Ne glorieris in crastinum
ignorans, quid superventura pariat dies.</span>
    <span class="versiculo"><sup>2</sup> Laudet te alienus et non os tuum,
extraneus et non labia tua.</span>
    <span class="versiculo"><sup>3</sup> Grave est saxum et onerosa arena,
sed ira stulti utroque gravior.</span>
    <span class="versiculo"><sup>4</sup> Saevitas et erumpens furor,
et coram zelo consistere quis poterit?</span>
    <span class="versiculo"><sup>5</sup> Melior est manifesta correptio
quam amor absconditus.</span>
    <span class="versiculo"><sup>6</sup> Veriora sunt vulnera diligentis
quam fraudulenta oscula odientis.</span>
    <span class="versiculo"><sup>7</sup> Anima saturata calcabit favum,
et anima esuriens etiam amarum pro dulci sumet.</span>
    <span class="versiculo"><sup>8</sup> Sicut avis transmigrans de nido suo,
sic vir errans longe a loco suo.</span>
    <span class="versiculo"><sup>9</sup> Unguento et ture delectatur cor
et dulcedine amici in consilio ex animo.</span>
    <span class="versiculo"><sup>10</sup> Amicum tuum et amicum patris tui ne dimiseris
et domum fratris tui ne ingrediaris in die afflictionis tuae.
Melior est vicinus iuxta quam frater procul.</span>
    <span class="versiculo"><sup>11</sup> Stude sapientiae, fili mi, et laetifica cor meum,
ut possim exprobranti mihi respondere sermonem.</span>
    <span class="versiculo"><sup>12</sup> Astutus videns malum absconditus est;
simplices transeuntes multati sunt.</span>
    <span class="versiculo"><sup>13</sup> Tolle vestimentum eius, qui spopondit pro extraneo,
et pro alienis aufer ei pignus.</span>
    <span class="versiculo"><sup>14</sup> Qui benedicit proximo suo voce grandi mane consurgens,
maledictio reputabitur ei.</span>
    <span class="versiculo"><sup>15</sup> Tecta perstillantia in die frigoris
et litigiosa mulier comparantur;</span>
    <span class="versiculo"><sup>16</sup> qui retinet eam, quasi qui ventum teneat,
et oleum dextera sua tenere reperietur.</span>
    <span class="versiculo"><sup>17</sup> Ferrum ferro exacuitur,
et homo exacuit faciem amici sui.</span>
    <span class="versiculo"><sup>18</sup> Qui servat ficum, comedet fructus eius;
et, qui custos est domini sui, glorificabitur.</span>
    <span class="versiculo"><sup>19</sup> Quomodo in aqua facies prospicit ad faciem,
sic cor hominis ad hominem.</span>
    <span class="versiculo"><sup>20</sup> Infernus et Perditio numquam implentur,
similiter et oculi hominum insatiabiles.</span>
    <span class="versiculo"><sup>21</sup> Quomodo probatur in conflatorio argentum et in fornace aurum,
sic probatur homo ore laudantis.</span>
    <span class="versiculo"><sup>22</sup> Si pilo contuderis stultum in pila quasi ptisanas,
non auferetur ab eo stultitia eius.</span>
    <span class="versiculo"><sup>23</sup> Diligenter agnosce vultum pecoris tui;
appone cor tuum ad greges,</span>
    <span class="versiculo"><sup>24</sup> non enim habebis iugiter divitias.
Num corona tribuetur in generationem et generationem?</span>
    <span class="versiculo"><sup>25</sup> Nudata sunt prata, et apparuerunt herbae virentes,
et collecta sunt fena de montibus;</span>
    <span class="versiculo"><sup>26</sup> agni ad vestimentum tuum,
et haedi ad agri pretium;</span>
    <span class="versiculo"><sup>27</sup> sufficiat tibi lac caprarum in cibum tuum
et in cibum domus tuae et ad victum ancillis tuis.</span>
</div>
