<div>
	<span class="capitulo">9</span>
	<span class="versiculo"><sup>1</sup> Sapientia aedificavit sibi domum,
excidit columnas septem;</span>
	<span class="versiculo"><sup>2</sup> immolavit victimas suas, miscuit vinum
et proposuit mensam suam.</span>
	<span class="versiculo"><sup>3</sup> Misit ancillas suas, ut vocarent
ad arcem et ad excelsa civitatis:</span>
	<span class="versiculo"><sup>4</sup> &#x201c; Si quis est parvulus, veniat ad me &#x201d;.
Et vecordi locuta est:</span>
	<span class="versiculo"><sup>5</sup> &#x201c; Venite, comedite panem meum
et bibite vinum, quod miscui vobis;</span>
	<span class="versiculo"><sup>6</sup> relinquite infantiam et vivite
et ambulate per vias prudentiae &#x201d;.</span>
	<span class="versiculo"><sup>7</sup> Qui erudit derisorem, ipse iniuriam sibi facit;
et, qui arguit impium, sibi maculam generat.</span>
	<span class="versiculo"><sup>8</sup> Noli arguere derisorem, ne oderit te;
argue sapientem, et diliget te.</span>
	<span class="versiculo"><sup>9</sup> Da sapienti, et sapientior fiet;
doce iustum, et addet doctrinam.</span>
	<span class="versiculo"><sup>10</sup> Principium sapientiae timor Domini,
et scientia Sancti est prudentia.</span>
	<span class="versiculo"><sup>11</sup> Per me enim multiplicabuntur dies tui,
et addentur tibi anni vitae.</span>
	<span class="versiculo"><sup>12</sup> Si sapiens fueris, tibimetipsi eris;
si autem illusor, solus portabis malum.</span>
	<span class="versiculo"><sup>13</sup> Mulier stulta est clamosa,
fatua et nihil sciens;</span>
	<span class="versiculo"><sup>14</sup> sedit in foribus domus suae
super sellam in excelsis urbis,</span>
	<span class="versiculo"><sup>15</sup> ut vocaret transeuntes per viam
et pergentes itinere suo:</span>
	<span class="versiculo"><sup>16</sup> &#x201c; Qui est parvulus, declinet ad me &#x201d;.
Et vecordi locuta est:</span>
	<span class="versiculo"><sup>17</sup> &#x201c; Aquae furtivae dulciores sunt,
et panis in abscondito suavior &#x201d;.</span>
	<span class="versiculo"><sup>18</sup> Et ignoravit quod ibi sint umbrae,
et in profundis inferni convivae eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
