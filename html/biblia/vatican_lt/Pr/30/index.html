<div>
	<span class="capitulo">30</span>
	<span class="versiculo"><sup>1</sup> Verba Agur filii Iaces ex Massa.
Oraculum hominis ad Itiel,
ad Itiel et Ucal.</span>
	<span class="versiculo"><sup>2</sup> Quoniam stultissimus sum virorum,
et sapientia hominum non est mecum;</span>
	<span class="versiculo"><sup>3</sup> et non didici sapientiam
et scientiam sanctorum non novi.</span>
	<span class="versiculo"><sup>4</sup> Quis ascendit in caelum atque descendit?
Quis continuit spiritum in manibus suis?
Quis colligavit aquas quasi in vestimento?
Quis statuit omnes terminos terrae?
Quod nomen est eius, et quod nomen filii eius, si nosti?</span>
	<span class="versiculo"><sup>5</sup> Omnis sermo Dei probatus
clipeus est sperantibus in eum.</span>
	<span class="versiculo"><sup>6</sup> Ne addas quidquam verbis illius:
et arguaris inveniarisque mendax.</span>
	<span class="versiculo"><sup>7</sup> Duo rogavi te,
ne deneges mihi, antequam moriar:</span>
	<span class="versiculo"><sup>8</sup> vanitatem et verba mendacia longe fac a me,
mendicitatem et divitias ne dederis mihi,
tribue tantum victum demensum mihi,</span>
	<span class="versiculo"><sup>9</sup> ne forte satiatus illiciar ad negandum
et dicam: &#x201c; Quis est Dominus? &#x201d;
aut egestate compulsus furer
et periurem nomen Dei mei.</span>
	<span class="versiculo"><sup>10</sup> Ne calumnieris servum ad dominum suum,
ne forte maledicat tibi, et puniaris.</span>
	<span class="versiculo"><sup>11</sup> Generatio, quae patri suo maledicit
et quae matri suae non benedicit.</span>
	<span class="versiculo"><sup>12</sup> Generatio, quae sibi munda videtur
et non est lota a sordibus suis.</span>
	<span class="versiculo"><sup>13</sup> Generatio, cuius oculi quam excelsi sunt,
et palpebrae eius in alta surrectae!</span>
	<span class="versiculo"><sup>14</sup> Generatio, quae pro dentibus gladios habet,
et cultri molares eius,
ut comedat inopes de terra
et pauperes ex hominibus.</span>
	<span class="versiculo"><sup>15</sup> Sanguisugae duae sunt filiae:
&#x201c; Affer, affer! &#x201d;.
Tria sunt insaturabilia,
et quattuor, quae numquam dicunt: &#x201c; Sufficit! &#x201d;:</span>
	<span class="versiculo"><sup>16</sup> infernus et venter sterilis,
terra, quae non satiatur aqua,
ignis, qui numquam dicit: &#x201c; Sufficit! &#x201d;.</span>
	<span class="versiculo"><sup>17</sup> Oculum, qui subsannat patrem
et qui despicit obsequium matris suae,
effodiant eum corvi de torrente,
et comedant eum filii aquilae.</span>
	<span class="versiculo"><sup>18</sup> Tria sunt nimis difficilia mihi,
et quattuor penitus ignoro:</span>
	<span class="versiculo"><sup>19</sup> viam aquilae in caelo,
viam colubri super petram,
viam navis in medio mari
et viam viri in adulescentula.</span>
	<span class="versiculo"><sup>20</sup> Talis est et via mulieris adulterae,
quae comedit et tergens os suum dicit:
&#x201c; Non sum operata malum &#x201d;.</span>
	<span class="versiculo"><sup>21</sup> Per tria movetur terra,
et quattuor non potest sustinere:</span>
	<span class="versiculo"><sup>22</sup> per servum, cum regnaverit,
per stultum, cum saturatus fuerit cibo,</span>
	<span class="versiculo"><sup>23</sup> per odiosam mulierem, cum in matrimonio fuerit assumpta,
et per ancillam, cum fuerit heres dominae suae.</span>
	<span class="versiculo"><sup>24</sup> Quattuor sunt minima terrae,
et ipsa sunt sapientiora sapientibus:</span>
	<span class="versiculo"><sup>25</sup> formicae populus infirmus,
quae praeparant in messe cibum sibi;</span>
	<span class="versiculo"><sup>26</sup> hyraces plebs invalida,
qui collocant in petra cubile suum;</span>
	<span class="versiculo"><sup>27</sup> regem locusta non habet
et egreditur universa per turmas suas;</span>
	<span class="versiculo"><sup>28</sup> stellio manibus nititur
et moratur in aedibus regis.</span>
	<span class="versiculo"><sup>29</sup> Tria sunt, quae bene gradiuntur,
et quattuor, quae incedunt feliciter:</span>
	<span class="versiculo"><sup>30</sup> leo fortissimus bestiarum
ad nullius pavebit occursum,</span>
	<span class="versiculo"><sup>31</sup> gallus succinctus lumbos et aries
et rex, qui secum habet exercitum.</span>
	<span class="versiculo"><sup>32</sup> Si stultum te praebuisti, postquam elevatus es in sublime,
et si considerasti, ori impone manum.</span>
	<span class="versiculo"><sup>33</sup> Qui enim fortiter premit lac, exprimit butyrum,
et, qui vehementer emungit nares, elicit sanguinem,
et, qui provocat iras, producit discordias.</span>
</div>
