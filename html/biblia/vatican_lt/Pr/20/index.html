<div>
	<span class="capitulo">20</span>
	<span class="versiculo"><sup>1</sup> Luxuriosa res vinum, et tumultuosa sicera;
quicumque his delectatur, non erit sapiens.</span>
	<span class="versiculo"><sup>2</sup> Sicut rugitus leonis ita et terror regis:
qui provocat eum, peccat in animam suam.</span>
	<span class="versiculo"><sup>3</sup> Honor est homini separari a contentionibus;
omnes autem stulti miscentur contumeliis.</span>
	<span class="versiculo"><sup>4</sup> Propter frigus piger arare noluit;
mendicabit ergo aestate, et non dabitur illi.</span>
	<span class="versiculo"><sup>5</sup> Sicut aqua profunda consilium in corde viri,
sed homo sapiens exhauriet illud.</span>
	<span class="versiculo"><sup>6</sup> Multi homines misericordes vocantur;
virum autem fidelem quis inveniet?</span>
	<span class="versiculo"><sup>7</sup> Iustus, qui ambulat in simplicitate sua,
beatos post se filios derelinquet.</span>
	<span class="versiculo"><sup>8</sup> Rex, qui sedet in solio iudicii,
dissipat omne malum intuitu suo.</span>
	<span class="versiculo"><sup>9</sup> Quis potest dicere: &#x201c; Mundavi cor meum,
purus sum a peccato &#x201d;?</span>
	<span class="versiculo"><sup>10</sup> Pondus et pondus, mensura et mensura,
utrumque abominabile est apud Dominum.</span>
	<span class="versiculo"><sup>11</sup> Ex studiis suis intellegitur puer,
si munda et recta sint opera eius.</span>
	<span class="versiculo"><sup>12</sup> Aurem audientem et oculum videntem,
Dominus fecit utrumque.</span>
	<span class="versiculo"><sup>13</sup> Noli diligere somnum, ne te egestas opprimat;
aperi oculos tuos et saturare panibus.</span>
	<span class="versiculo"><sup>14</sup> &#x201c; Malum est, malum est! &#x201d; dicit omnis emptor
et, cum recesserit, tunc gloriabitur.</span>
	<span class="versiculo"><sup>15</sup> Est aurum et multitudo gemmarum
et vas pretiosum labia scientiae.</span>
	<span class="versiculo"><sup>16</sup> Tolle vestimentum eius, quia fideiussor exstitit alieni,
et pro extraneis aufer pignus ab eo.</span>
	<span class="versiculo"><sup>17</sup> Suavis est homini panis mendacii,
et postea implebitur os eius calculo.</span>
	<span class="versiculo"><sup>18</sup> Cogitationes consiliis firmantur,
et dispensationibus tractanda sunt bella.</span>
	<span class="versiculo"><sup>19</sup> Ei, qui revelat mysteria et calumniatur
et dilatat labia sua, ne commiscearis.</span>
	<span class="versiculo"><sup>20</sup> Qui maledicit patri suo et matri,
exstinguetur lucerna eius in mediis tenebris.</span>
	<span class="versiculo"><sup>21</sup> Hereditas, ad quam festinatur in principio,
in novissimo benedictione carebit.</span>
	<span class="versiculo"><sup>22</sup> Ne dicas: &#x201c; Reddam malum &#x201d;;
exspecta Dominum, et liberabit te.</span>
	<span class="versiculo"><sup>23</sup> Abominatio est apud Dominum pondus et pondus;
statera dolosa non est bona in oculis eius.</span>
	<span class="versiculo"><sup>24</sup> A Domino diriguntur gressus viri;
quis autem hominum intellegere potest viam suam?</span>
	<span class="versiculo"><sup>25</sup> Laqueus est homini inconsulte dicere: &#x201c; Sanctum! &#x201d;
et post vota retractare.</span>
	<span class="versiculo"><sup>26</sup> Ventilat impios rex sapiens
et incurvat super eos rotam.</span>
	<span class="versiculo"><sup>27</sup> Lucerna Domini spiraculum hominis,
quae investigat omnia secreta ventris.</span>
	<span class="versiculo"><sup>28</sup> Misericordia et veritas custodiunt regem,
et roboratur clementia thronus eius.</span>
	<span class="versiculo"><sup>29</sup> Ornamentum iuvenum fortitudo eorum,
et honor senum canities.</span>
	<span class="versiculo"><sup>30</sup> Livor vulneris absterget mala,
et plagae in secretioribus ventris.</span>
</div>
