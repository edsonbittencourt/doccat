<div>
    <span class="capitulo">5</span>
    <span class="versiculo"><sup>1</sup> Fili mi, attende ad sapientiam meam,
et prudentiae meae inclina aurem tuam,</span>
    <span class="versiculo"><sup>2</sup> ut custodias cogitationes,
et disciplinam labia tua conservent.</span>
    <span class="versiculo"><sup>3</sup> Favum enim stillant labia meretricis,
et nitidius oleo guttur eius;</span>
    <span class="versiculo"><sup>4</sup> novissima autem illius amara quasi absinthium
et acuta quasi gladius biceps.</span>
    <span class="versiculo"><sup>5</sup> Pedes eius descendunt in mortem,
et ad inferos gressus illius tendunt;</span>
    <span class="versiculo"><sup>6</sup> cum non observet semitam vitae,
vagi sunt gressus eius, et ipsa nescit.</span>
    <span class="versiculo"><sup>7</sup> Nunc ergo, fili mi, audi me
et ne recedas a verbis oris mei.</span>
    <span class="versiculo"><sup>8</sup> Longe fac ab ea viam tuam
et ne appropinques foribus domus eius.</span>
    <span class="versiculo"><sup>9</sup> Ne des alienis honorem tuum
et annos tuos crudeli,</span>
    <span class="versiculo"><sup>10</sup> ne forte impleantur extranei viribus tuis,
et labores tui sint in domo aliena,</span>
    <span class="versiculo"><sup>11</sup> et gemas in novissimis,
quando consumpseris carnes tuas et corpus tuum</span>
    <span class="versiculo"><sup>12</sup> et dicas: &#x201c; Cur detestatus sum disciplinam,
et increpationes renuit cor meum,</span>
    <span class="versiculo"><sup>13</sup> nec audivi vocem docentium me
et magistris non inclinavi aurem meam?</span>
    <span class="versiculo"><sup>14</sup> Paene fui in omni malo,
in medio ecclesiae et synagogae &#x201d;.</span>
    <span class="versiculo"><sup>15</sup> Bibe aquam de cisterna tua
et fluenta putei tui,</span>
    <span class="versiculo"><sup>16</sup> ne deriventur fontes tui foras,
et in plateis rivi aquarum;</span>
    <span class="versiculo"><sup>17</sup> habeto eas solus,
nec sint alieni participes tui.</span>
    <span class="versiculo"><sup>18</sup> Sit vena tua benedicta,
et laetare cum muliere adulescentiae tuae;</span>
    <span class="versiculo"><sup>19</sup> cerva carissima et gratissimus hinnulus,
blanditiae eius inebrient te in omni tempore,
in amore eius delectare iugiter.</span>
    <span class="versiculo"><sup>20</sup> Quare seduceris, fili mi, ab aliena
et foveris in sinu extraneae?</span>
    <span class="versiculo"><sup>21</sup> Quoniam ante Dominum viae hominis,
et omnes gressus eius considerat.</span>
    <span class="versiculo"><sup>22</sup> Iniquitates suae capient impium,
et funibus peccatorum suorum constringetur.</span>
    <span class="versiculo"><sup>23</sup> Ipse morietur, quia non habuit disciplinam,
et in multitudine stultitiae suae decipietur.</span>
</div>
