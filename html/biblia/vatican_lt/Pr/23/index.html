<div>
    <span class="capitulo">23</span>
    <span class="versiculo"><sup>1</sup> Quando sederis, ut comedas cum principe,
diligenter attende, quae apposita sunt ante faciem tuam,</span>
    <span class="versiculo"><sup>2</sup> et statue cultrum in gutture tuo,
si avidus es.</span>
    <span class="versiculo"><sup>3</sup> Ne desideres de cibis eius,
quia est panis mendacii.</span>
    <span class="versiculo"><sup>4</sup> Noli laborare, ut diteris,
sed in prudentia tua acquiesce.</span>
    <span class="versiculo"><sup>5</sup> Si erigas oculos tuos ad opes, iam non sunt;
quia facient sibi pennas quasi aquilae et volabunt in caelum.</span>
    <span class="versiculo"><sup>6</sup> Ne comedas cum homine invido
et ne desideres cibos eius;</span>
    <span class="versiculo"><sup>7</sup> quoniam sicut aestimavit in animo suo,
ita ipse est.
&#x201c; Comede et bibe &#x201d; dicet tibi,
et mens eius non est tecum.</span>
    <span class="versiculo"><sup>8</sup> Buccellam, quam comederas, evomes
et perdes pulchros sermones tuos.</span>
    <span class="versiculo"><sup>9</sup> In auribus insipientium ne loquaris,
quia despicient doctrinam eloquii tui.</span>
    <span class="versiculo"><sup>10</sup> Ne attingas terminos viduae
et agrum pupillorum ne introeas:</span>
    <span class="versiculo"><sup>11</sup> redemptor enim illorum fortis est,
et ipse iudicabit contra te causam illorum.</span>
    <span class="versiculo"><sup>12</sup> Introduc ad doctrinam cor tuum
et aures tuas ad verba scientiae.</span>
    <span class="versiculo"><sup>13</sup> Noli subtrahere a puero disciplinam;
si enim percusseris eum virga, non morietur:</span>
    <span class="versiculo"><sup>14</sup> tu virga percuties eum
et animam eius de inferno liberabis.</span>
    <span class="versiculo"><sup>15</sup> Fili mi, si sapiens fuerit cor tuum,
gaudebit tecum et cor meum,</span>
    <span class="versiculo"><sup>16</sup> et exsultabunt renes mei,
cum locuta fuerint rectum labia tua.</span>
    <span class="versiculo"><sup>17</sup> Non aemuletur cor tuum peccatores,
sed in timore Domini esto tota die,</span>
    <span class="versiculo"><sup>18</sup> quia est tibi posteritas,
et praestolatio tua non auferetur.</span>
    <span class="versiculo"><sup>19</sup> Audi, fili mi, et esto sapiens
et dirige in via animum tuum.</span>
    <span class="versiculo"><sup>20</sup> Noli esse in conviviis potatorum
nec in comissationibus carnis,</span>
    <span class="versiculo"><sup>21</sup> quia vacantes potibus et comissatores consumentur,
et vestietur pannis dormitatio.</span>
    <span class="versiculo"><sup>22</sup> Audi patrem tuum, qui genuit te,
et ne contemnas, cum senuerit mater tua.</span>
    <span class="versiculo"><sup>23</sup> Veritatem eme et noli vendere;
sapientiam eme et doctrinam et intellegentiam.</span>
    <span class="versiculo"><sup>24</sup> Exsultat gaudio pater iusti;
qui sapientem genuit, laetabitur in eo;</span>
    <span class="versiculo"><sup>25</sup> gaudeat pater tuus et mater tua,
et exsultet, quae genuit te.</span>
    <span class="versiculo"><sup>26</sup> Praebe, fili mi, cor tuum mihi,
et oculi tui vias meas custodiant.</span>
    <span class="versiculo"><sup>27</sup> Fovea enim profunda est meretrix,
et puteus angustus aliena,</span>
    <span class="versiculo"><sup>28</sup> nam insidiatur ipsa in via quasi latro
et iniquos in hominibus addet.</span>
    <span class="versiculo"><sup>29</sup> Cui &#x201c; Vae &#x201d;? Cui &#x201c; Eheu &#x201d;?
Cui rixae? Cui querela?
Cui sine causa vulnera? Cui suffusio oculorum?</span>
    <span class="versiculo"><sup>30</sup> His, qui commorantur in vino
et eunt, ut scrutentur mixtum.</span>
    <span class="versiculo"><sup>31</sup> Ne intuearis vinum, quando flavescit,
cum splenduerit in calice color eius:
ingreditur blande,</span>
    <span class="versiculo"><sup>32</sup> sed in novissimo mordebit ut coluber
et sicut regulus vulnerat.</span>
    <span class="versiculo"><sup>33</sup> Oculi tui videbunt extranea,
et cor tuum loquetur perversa;</span>
    <span class="versiculo"><sup>34</sup> et eris sicut dormiens in medio mari
et quasi sopitus ad malum navis:</span>
    <span class="versiculo"><sup>35</sup> &#x201c; Verberaverunt me, sed non dolui,
percusserunt me, et ego non sensi;
quando evigilabo et rursus illud requiram? &#x201d;.</span>
</div>
