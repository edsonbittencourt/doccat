<div>
	<span class="capitulo">6</span>
	<span class="versiculo"><sup>1</sup> Fili mi, si spoponderis pro amico tuo,
defixisti apud extraneum manum tuam;</span>
	<span class="versiculo"><sup>2</sup> illaqueatus es verbis oris tui
et captus propriis sermonibus.</span>
	<span class="versiculo"><sup>3</sup> Fac ergo, quod dico, fili mi, et temetipsum libera,
quia incidisti in manum proximi tui;
discurre, prosternere, insta amico tuo.</span>
	<span class="versiculo"><sup>4</sup> Ne dederis somnum oculis tuis
nec palpebris tuis dormitationem.</span>
	<span class="versiculo"><sup>5</sup> Eruere quasi dammula de rete,
et quasi avis de manu aucupis.</span>
	<span class="versiculo"><sup>6</sup> Vade ad formicam, o piger,
et considera vias eius et disce sapientiam.</span>
	<span class="versiculo"><sup>7</sup> Quae, cum non habeat ducem
nec praeceptorem nec principem,</span>
	<span class="versiculo"><sup>8</sup> parat in aestate cibum sibi
et congregat in messe, quod comedat.</span>
	<span class="versiculo"><sup>9</sup> Usquequo, piger, dormies?
Quando consurges e somno tuo?</span>
	<span class="versiculo"><sup>10</sup> Paululum dormis, paululum dormitas,
paululum conseres manus, ut dormias;</span>
	<span class="versiculo"><sup>11</sup> et veniet tibi quasi viator egestas,
et pauperies quasi vir armatus.</span>
	<span class="versiculo"><sup>12</sup> Homo iniquus, vir inutilis,
graditur ore perverso;</span>
	<span class="versiculo"><sup>13</sup> annuit oculis, terit pede,
digito loquitur.</span>
	<span class="versiculo"><sup>14</sup> Prava in corde suo machinatur,
malum in omni tempore, iurgia seminat.</span>
	<span class="versiculo"><sup>15</sup> Ideo extemplo veniet perditio sua,
et subito conteretur nec habebit medicinam.</span>
	<span class="versiculo"><sup>16</sup> Sex sunt, quae odit Dominus,
et septem detestatur anima eius:</span>
	<span class="versiculo"><sup>17</sup> oculos sublimes, linguam mendacem,
manus effundentes innoxium sanguinem,</span>
	<span class="versiculo"><sup>18</sup> cor machinans cogitationes pravas,
pedes veloces ad currendum in malum,</span>
	<span class="versiculo"><sup>19</sup> proferentem mendacia, testem fallacem
et eum, qui seminat inter fratres discordias.</span>
	<span class="versiculo"><sup>20</sup> Conserva, fili mi, praecepta patris tui
et ne reicias legem matris tuae;</span>
	<span class="versiculo"><sup>21</sup> liga ea in corde tuo iugiter
et circumda gutturi tuo.</span>
	<span class="versiculo"><sup>22</sup> Cum ambulaveris, dirigent te,
cum dormieris, custodient te
et, cum evigilaveris, colloquentur tecum.</span>
	<span class="versiculo"><sup>23</sup> Quia mandatum lucerna est, et lex lux,
et via vitae increpatio disciplinae,</span>
	<span class="versiculo"><sup>24</sup> ut custodiant te a muliere mala
et a blanda lingua extraneae;</span>
	<span class="versiculo"><sup>25</sup> non concupiscat pulchritudinem eius cor tuum,
nec capiaris nutibus illius:</span>
	<span class="versiculo"><sup>26</sup> pretium enim scorti vix est torta panis,
mulier autem viri pretiosam animam capit.</span>
	<span class="versiculo"><sup>27</sup> Numquid potest homo abscondere ignem in sinu suo,
et vestimenta illius non ardebunt?</span>
	<span class="versiculo"><sup>28</sup> Aut ambulare super prunas,
et non comburentur plantae eius?</span>
	<span class="versiculo"><sup>29</sup> Sic qui ingreditur ad mulierem proximi sui;
non erit mundus, quicumque tetigerit eam.</span>
	<span class="versiculo"><sup>30</sup> Non contemptui erit fur, cum furatus fuerit,
ut esurientem impleat animam.</span>
	<span class="versiculo"><sup>31</sup> Deprehensus quoque reddet septuplum
et omnem substantiam domus suae tradet.</span>
	<span class="versiculo"><sup>32</sup> Qui autem adulter est cum muliere, vecors est;
perdet animam suam, qui hoc fecerit.</span>
	<span class="versiculo"><sup>33</sup> Plagam et ignominiam congregat sibi,
et opprobrium illius non delebitur.</span>
	<span class="versiculo"><sup>34</sup> Quia zelus est furor viri,
et non parcet in die vindictae</span>
	<span class="versiculo"><sup>35</sup> nec accipiet personam tuam in piaculum
nec suscipiet dona plurima.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
