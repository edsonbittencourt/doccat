<div>
	<span class="capitulo">11</span>
	<span class="versiculo"><sup>1</sup> Statera dolosa abominatio est apud Dominum,
et pondus aequum voluntas eius.</span>
	<span class="versiculo"><sup>2</sup> Venit superbia, veniet et contumelia;
apud humiles autem sapientia.</span>
	<span class="versiculo"><sup>3</sup> Simplicitas iustorum diriget eos,
et supplantatio perversorum vastabit illos.</span>
	<span class="versiculo"><sup>4</sup> Non proderunt divitiae in die ultionis,
iustitia autem liberabit a morte.</span>
	<span class="versiculo"><sup>5</sup> Iustitia simplicis diriget viam eius,
et in impietate sua corruet impius.</span>
	<span class="versiculo"><sup>6</sup> Iustitia rectorum liberabit eos,
et in insidiis suis capientur iniqui.</span>
	<span class="versiculo"><sup>7</sup> Mortuo homine impio, nulla erit ultra spes;
et exspectatio divitiarum peribit.</span>
	<span class="versiculo"><sup>8</sup> Iustus de angustia liberatus est,
et tradetur impius pro eo.</span>
	<span class="versiculo"><sup>9</sup> Simulator ore decipit amicum suum,
iusti autem liberabuntur scientia.</span>
	<span class="versiculo"><sup>10</sup> In bonis iustorum exsultabit civitas,
et in perditione impiorum erit laudatio.</span>
	<span class="versiculo"><sup>11</sup> Benedictione iustorum exaltabitur civitas
et ore impiorum subvertetur.</span>
	<span class="versiculo"><sup>12</sup> Qui despicit amicum suum, indigens corde est,
vir autem prudens tacebit.</span>
	<span class="versiculo"><sup>13</sup> Qui ambulat susurrans, revelat arcana;
qui autem fidelis est animi, celat commissum.</span>
	<span class="versiculo"><sup>14</sup> Ubi non adsunt dispositiones, populus corruet;
salus autem, ubi multa consilia.</span>
	<span class="versiculo"><sup>15</sup> Affligetur malo, qui fidem facit pro extraneo;
qui autem odit sponsores, securus erit.</span>
	<span class="versiculo"><sup>16</sup> Mulier gratiosa inveniet gloriam,
et robusti habebunt divitias.</span>
	<span class="versiculo"><sup>17</sup> Benefacit animae suae vir misericors;
qui autem crudelis est, carnem suam affligit.</span>
	<span class="versiculo"><sup>18</sup> Impius facit opus fallax,
seminanti autem iustitiam merces fidelis.</span>
	<span class="versiculo"><sup>19</sup> Firmus in iustitia praeparat vitam,
et sectator malorum mortem.</span>
	<span class="versiculo"><sup>20</sup> Abominabile Domino cor pravum,
et voluntas eius in iis, qui simpliciter ambulant.</span>
	<span class="versiculo"><sup>21</sup> Manus in manu, non erit impunitus malus,
semen autem iustorum salvabitur.</span>
	<span class="versiculo"><sup>22</sup> Circulus aureus in naribus suis
mulier pulchra et fatua.</span>
	<span class="versiculo"><sup>23</sup> Desiderium iustorum omne bonum est,
praestolatio impiorum furor.</span>
	<span class="versiculo"><sup>24</sup> Alii dividunt propria et ditiores fiunt,
alii parciores iusto semper in egestate sunt.</span>
	<span class="versiculo"><sup>25</sup> Anima, quae benedicit, impinguabitur;
et, qui inebriat, ipse quoque inebriatur.</span>
	<span class="versiculo"><sup>26</sup> Qui abscondit frumenta, maledicetur in populis,
benedictio autem super caput vendentium.</span>
	<span class="versiculo"><sup>27</sup> Qui instanter quaerit bonum, quaerit beneplacitum;
qui autem investigator malorum est, haec advenient ei.</span>
	<span class="versiculo"><sup>28</sup> Qui confidit in divitiis suis, corruet,
iusti autem quasi virens folium germinabunt.</span>
	<span class="versiculo"><sup>29</sup> Qui conturbat domum suam, possidebit ventos;
et, qui stultus est, serviet sapienti.</span>
	<span class="versiculo"><sup>30</sup> Fructus iusti lignum vitae;
et suscipit animas, qui sapiens est.</span>
	<span class="versiculo"><sup>31</sup> Si iustus in terra rependitur,
quanto magis impius et peccator.</span>
</div>
