<div>
	<span class="capitulo">12</span>
	<span class="versiculo"><sup>1</sup> Qui diligit disciplinam, diligit scientiam;
qui autem odit increpationes, insipiens est.</span>
	<span class="versiculo"><sup>2</sup> Qui bonus est, hauriet gratiam a Domino,
virum autem versutum ipse condemnabit.</span>
	<span class="versiculo"><sup>3</sup> Non roborabitur homo ex impietate,
et radix iustorum non commovebitur.</span>
	<span class="versiculo"><sup>4</sup> Mulier diligens corona est viro suo,
et quasi putredo in ossibus eius, quae est inhonesta.</span>
	<span class="versiculo"><sup>5</sup> Cogitationes iustorum iudicia,
et consilia impiorum fraudulentia.</span>
	<span class="versiculo"><sup>6</sup> Verba impiorum insidiantur sanguini,
os iustorum liberabit eos.</span>
	<span class="versiculo"><sup>7</sup> Subvertuntur impii et iam non sunt,
domus autem iustorum permanebit.</span>
	<span class="versiculo"><sup>8</sup> Ad doctrinam suam laudabitur vir;
qui autem perversus corde est, patebit contemptui.</span>
	<span class="versiculo"><sup>9</sup> Melior est pauper, qui ministrat sibi,
quam gloriosus et indigens pane.</span>
	<span class="versiculo"><sup>10</sup> Curat iustus iumentorum suorum animas,
viscera autem impiorum crudelia.</span>
	<span class="versiculo"><sup>11</sup> Qui operatur terram suam, satiabitur panibus;
qui autem sectatur vana, vecors est.</span>
	<span class="versiculo"><sup>12</sup> Desiderat impius laqueum pessimorum,
radix autem iustorum proficiet.</span>
	<span class="versiculo"><sup>13</sup> Propter peccata labiorum irretitur malus,
effugiet autem iustus de angustia.</span>
	<span class="versiculo"><sup>14</sup> De fructu oris sui unusquisque replebitur bonis,
et iuxta opera manuum suarum retribuetur ei.</span>
	<span class="versiculo"><sup>15</sup> Via stulti recta in oculis eius;
qui autem sapiens est, audit consilia.</span>
	<span class="versiculo"><sup>16</sup> Fatuus statim indicat iram suam,
dissimulat autem iniuriam callidus.</span>
	<span class="versiculo"><sup>17</sup> Qui spirat veritatem, index iustitiae est,
testis autem mendax, fraudulentiae.</span>
	<span class="versiculo"><sup>18</sup> Est qui temere loquitur et quasi gladio pungit,
lingua autem sapientium sanitas est.</span>
	<span class="versiculo"><sup>19</sup> Labium veritatis firmum erit in perpetuum,
ad momentum autem lingua mendacii.</span>
	<span class="versiculo"><sup>20</sup> Dolus in corde cogitantium mala;
qui autem pacis ineunt consilia, sequitur eos gaudium.</span>
	<span class="versiculo"><sup>21</sup> Nulla calamitas obveniet iusto,
impii autem replebuntur malo.</span>
	<span class="versiculo"><sup>22</sup> Abominatio est Domino labia mendacia,
qui autem fideliter agunt, placent ei.</span>
	<span class="versiculo"><sup>23</sup> Homo versutus celat scientiam,
et cor insipientium provocat stultitiam.</span>
	<span class="versiculo"><sup>24</sup> Manus fortium dominabitur,
quae autem remissa est, tributis serviet.</span>
	<span class="versiculo"><sup>25</sup> Maeror in corde viri humiliabit illum,
et sermo bonus laetificabit eum.</span>
	<span class="versiculo"><sup>26</sup> In rectum ducit amicum iustus,
iter autem impiorum decipiet eos.</span>
	<span class="versiculo"><sup>27</sup> Non assabit ignavia praedam suam,
sed substantia pretiosa erit viro industrio.</span>
	<span class="versiculo"><sup>28</sup> In semita iustitiae vita,
est autem etiam iter apertum ad mortem.</span>
</div>
