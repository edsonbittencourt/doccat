<div>
    <span class="capitulo">22</span>
    <span class="versiculo"><sup>1</sup> Melius est nomen bonum quam divitiae multae,
super argentum et aurum gratia bona.</span>
    <span class="versiculo"><sup>2</sup> Dives et pauper obviaverunt sibi:
utriusque operator est Dominus.</span>
    <span class="versiculo"><sup>3</sup> Callidus vidit malum et abscondit se;
simplices pertransierunt et afflicti sunt damno.</span>
    <span class="versiculo"><sup>4</sup> Praemium modestiae timor Domini,
divitiae et gloria et vita.</span>
    <span class="versiculo"><sup>5</sup> Spinae et laquei in via perversi,
custos autem animae suae longe recedit ab eis.</span>
    <span class="versiculo"><sup>6</sup> Institue adulescentem iuxta viam suam;
etiam cum senuerit, non recedet ab ea.</span>
    <span class="versiculo"><sup>7</sup> Dives pauperibus imperat;
et, qui accipit mutuum, servus est fenerantis.</span>
    <span class="versiculo"><sup>8</sup> Qui seminat iniquitatem, metet mala
et virga irae suae consummabitur.</span>
    <span class="versiculo"><sup>9</sup> Qui bono oculo est, benedicetur,
de panibus enim suis dedit pauperi.</span>
    <span class="versiculo"><sup>10</sup> Eice derisorem, et exibit cum eo iurgium;
cessabuntque causae et contumeliae.</span>
    <span class="versiculo"><sup>11</sup> Qui diligit cordis munditiam,
propter gratiam labiorum suorum habebit amicum regem.</span>
    <span class="versiculo"><sup>12</sup> Oculi Domini custodiunt scientiam,
et supplantantur verba iniqui.</span>
    <span class="versiculo"><sup>13</sup> Dicit piger: &#x201c; Leo est foris,
in medio platearum occidendus sum &#x201d;.</span>
    <span class="versiculo"><sup>14</sup> Fovea profunda os alienae;
cui iratus est Dominus, incidet in eam.</span>
    <span class="versiculo"><sup>15</sup> Stultitia colligata est in corde pueri,
et virga disciplinae fugabit eam.</span>
    <span class="versiculo"><sup>16</sup> Opprimis pauperem? Ipse augebit divitias suas.
Donas ditiori? Ipse egebis.</span>
    <span class="versiculo"><sup>17</sup> Inclina aurem tuam et audi verba sapientium,
appone autem cor ad doctrinam meam,</span>
    <span class="versiculo"><sup>18</sup> quia pulchra erunt, cum servaveris ea in ventre tuo,
et redundabunt in labiis tuis.</span>
    <span class="versiculo"><sup>19</sup> Ut sit in Domino fiducia tua,
ostendi ea tibi hodie.</span>
    <span class="versiculo"><sup>20</sup> Nonne descripsi ea tibi nudiustertius
in cogitationibus et scientia,</span>
    <span class="versiculo"><sup>21</sup> ut ostenderem tibi firmitatem verborum veritatis,
ut respondeas illi, qui misit te?</span>
    <span class="versiculo"><sup>22</sup> Non facias violentiam pauperi, quia pauper est,
neque conteras egenum in porta,</span>
    <span class="versiculo"><sup>23</sup> quia iudicabit Dominus causam eorum,
et anima spoliabit spoliatores.</span>
    <span class="versiculo"><sup>24</sup> Noli esse amicus homini iracundo
neque ambules cum viro furioso,</span>
    <span class="versiculo"><sup>25</sup> ne forte discas semitas eius
et sumas scandalum animae tuae.</span>
    <span class="versiculo"><sup>26</sup> Noli esse cum his, qui iungunt manus suas
et qui vades se offerunt pro debitis:</span>
    <span class="versiculo"><sup>27</sup> si enim non habes unde restituas,
quid causae est ut tollat lectum tuum subter te?</span>
    <span class="versiculo"><sup>28</sup> Ne transferas terminos antiquos,
quos posuerunt patres tui.</span>
    <span class="versiculo"><sup>29</sup> Vidisti virum velocem in opere suo:
coram regibus stabit nec erit ante ignobiles.</span>
</div>
