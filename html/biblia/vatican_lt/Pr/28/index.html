<div>
	<span class="capitulo">28</span>
	<span class="versiculo"><sup>1</sup> Fugit impius, nemine persequente;
iustus autem quasi leo confidens.</span>
	<span class="versiculo"><sup>2</sup> Propter peccata terrae multi principes eius;
et propter hominem intellegentem et sapientem
rectus ordo longior erit.</span>
	<span class="versiculo"><sup>3</sup> Vir pauper et calumnians pauperes
similis est imbri vehementi, in quo paratur fames.</span>
	<span class="versiculo"><sup>4</sup> Qui derelinquunt legem, laudant impium;
qui custodiunt, succenduntur contra eum.</span>
	<span class="versiculo"><sup>5</sup> Viri mali non intellegunt iudicium;
qui autem requirunt Dominum, animadvertunt omnia.</span>
	<span class="versiculo"><sup>6</sup> Melior est pauper ambulans in simplicitate sua
quam perversus in viis suis, quamquam dives.</span>
	<span class="versiculo"><sup>7</sup> Qui custodit legem, filius sapiens est;
qui autem comissatores pascit, confundit patrem suum.</span>
	<span class="versiculo"><sup>8</sup> Qui coacervat divitias suas usuris et fenore,
liberali in pauperes congregat eas.</span>
	<span class="versiculo"><sup>9</sup> Qui declinat aures suas, ne audiat legem,
oratio quoque eius erit exsecrabilis.</span>
	<span class="versiculo"><sup>10</sup> Qui decipit iustos in via mala, in interitu suo corruet,
et simplices possidebunt bona eius.</span>
	<span class="versiculo"><sup>11</sup> Sapiens sibi videtur vir dives,
pauper autem prudens scrutabitur eum.</span>
	<span class="versiculo"><sup>12</sup> In exsultatione iustorum multa gloria est,
et, cum exaltantur impii, abscondit se homo.</span>
	<span class="versiculo"><sup>13</sup> Qui abscondit scelera sua, non prosperabit;
qui autem confessus fuerit et reliquerit ea,
misericordiam consequetur.</span>
	<span class="versiculo"><sup>14</sup> Beatus homo, qui semper est pavidus;
qui vero indurat cor suum, corruet in malum.</span>
	<span class="versiculo"><sup>15</sup> Leo rugiens et ursus esuriens
princeps impius super populum pauperem.</span>
	<span class="versiculo"><sup>16</sup> Dux indigens prudentia multos opprimet;
qui autem odit avaritiam, longi fient dies eius.</span>
	<span class="versiculo"><sup>17</sup> Hominem, animae cuiusdam sanguine gravatum,
si usque ad lacum fugerit, nemo sustineat.</span>
	<span class="versiculo"><sup>18</sup> Qui ambulat simpliciter, salvus erit;
qui perversis graditur viis, subito concidet.</span>
	<span class="versiculo"><sup>19</sup> Qui operatur terram suam, satiabitur panibus;
qui autem sectatur otium, replebitur egestate.</span>
	<span class="versiculo"><sup>20</sup> Vir fidelis multum laudabitur;
qui autem festinat ditari, non erit innocens.</span>
	<span class="versiculo"><sup>21</sup> Qui dignoscit in iudicio faciem, non benefacit;
et pro buccella panis praevaricatur homo.</span>
	<span class="versiculo"><sup>22</sup> Festinat ditari vir invidus,
ignorat quod egestas superveniet ei.</span>
	<span class="versiculo"><sup>23</sup> Qui corripit hominem, gratiam postea inveniet
magis quam ille, qui lingua blanditur.</span>
	<span class="versiculo"><sup>24</sup> Qui abripit aliquid a patre suo et a matre
et dicit: &#x201c; Hoc non est peccatum &#x201d;,
particeps homicidae est.</span>
	<span class="versiculo"><sup>25</sup> Qui desiderium dilatat, iurgia concitat;
qui vero sperat in Domino, impinguabitur.</span>
	<span class="versiculo"><sup>26</sup> Qui confidit in corde suo, stultus est;
qui autem graditur sapienter, ipse salvabitur.</span>
	<span class="versiculo"><sup>27</sup> Qui dat pauperi, non indigebit;
qui autem occultat oculos, abundabit maledictis.</span>
	<span class="versiculo"><sup>28</sup> Cum surrexerint impii, abscondentur homines;
cum illi perierint, multiplicabuntur iusti.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
