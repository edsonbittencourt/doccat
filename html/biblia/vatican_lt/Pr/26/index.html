<div>
	<span class="capitulo">26</span>
	<span class="versiculo"><sup>1</sup> Quomodo nix in aestate et pluvia in messe,
sic indecens est stulto gloria.</span>
	<span class="versiculo"><sup>2</sup> Sicut avis ad alia transvolans et hirundo volitans,
sic maledictum frustra prolatum non superveniet.</span>
	<span class="versiculo"><sup>3</sup> Flagellum equo et camus asino
et virga dorso stultorum.</span>
	<span class="versiculo"><sup>4</sup> Ne respondeas stulto iuxta stultitiam suam,
ne tu quoque efficiaris ei similis;</span>
	<span class="versiculo"><sup>5</sup> responde stulto iuxta stultitiam suam,
ne sibi sapiens esse videatur.</span>
	<span class="versiculo"><sup>6</sup> Amputat sibi pedes et iniuriam bibit,
qui mittit verba per manum stulti.</span>
	<span class="versiculo"><sup>7</sup> Quomodo molles claudo tibiae,
sic in ore stultorum parabola.</span>
	<span class="versiculo"><sup>8</sup> Sicut qui celat lapidem in acervo,
ita qui tribuit insipienti honorem.</span>
	<span class="versiculo"><sup>9</sup> Spina crescens in manu temulenti,
sic parabola in ore stultorum.</span>
	<span class="versiculo"><sup>10</sup> Sagittarius, qui conicit ad omnia,
ita qui stultum conducit et qui vagos conducit.</span>
	<span class="versiculo"><sup>11</sup> Sicut canis, qui revertitur ad vomitum suum,
sic stultus, qui iterat stultitiam suam.</span>
	<span class="versiculo"><sup>12</sup> Vidisti hominem sapientem sibi videri?
Magis illo spem habebit stultus.</span>
	<span class="versiculo"><sup>13</sup> Dicit piger: &#x201c; Leaena est in via,
et leo in plateis &#x201d;.</span>
	<span class="versiculo"><sup>14</sup> Ostium vertitur in cardine suo,
et piger in lectulo suo.</span>
	<span class="versiculo"><sup>15</sup> Abscondit piger manum in catino
et laborat, si ad os suum eam converterit.</span>
	<span class="versiculo"><sup>16</sup> Sapientior sibi piger videtur
septem viris respondentibus sententias.</span>
	<span class="versiculo"><sup>17</sup> Apprehendit auribus canem,
qui transiens commiscetur rixae alterius.</span>
	<span class="versiculo"><sup>18</sup> Sicut insanit, qui mittit sagittas
et lanceas in mortem,</span>
	<span class="versiculo"><sup>19</sup> ita vir, qui decipit amicum suum
et dicit: &#x201c; Nonne ludens feci? &#x201d;.</span>
	<span class="versiculo"><sup>20</sup> Cum defecerint ligna, exstinguetur ignis,
et, susurrone subtracto, iurgia conquiescent.</span>
	<span class="versiculo"><sup>21</sup> Sicut carbones ad prunas et ligna ad ignem,
sic homo litigiosus ad inflammandas rixas.</span>
	<span class="versiculo"><sup>22</sup> Verba susurronis quasi dulcia
et ipsa perveniunt ad intima ventris.</span>
	<span class="versiculo"><sup>23</sup> Sicut argentum sordidum ornans vas fictile,
sic labia levia et cor malum.</span>
	<span class="versiculo"><sup>24</sup> Labiis suis se dissimulabit inimicus,
cum in corde tractaverit dolos:</span>
	<span class="versiculo"><sup>25</sup> quando mollierit vocem suam, ne credideris ei,
quoniam septem abominationes sunt in corde illius;</span>
	<span class="versiculo"><sup>26</sup> operiet odium fraudulenter,
revelabitur autem malitia eius in concilio.</span>
	<span class="versiculo"><sup>27</sup> Qui fodit foveam, incidet in eam;
et, qui volvit lapidem, revertetur ad eum.</span>
	<span class="versiculo"><sup>28</sup> Lingua fallax non amat veritatem,
et os lubricum operatur ruinas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
