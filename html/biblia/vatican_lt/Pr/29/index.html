<div>
    <span class="capitulo">29</span>
    <span class="versiculo"><sup>1</sup> Vir, qui correptiones dura cervice contemnit,
subito conteretur absque sanatione.</span>
    <span class="versiculo"><sup>2</sup> In multiplicatione iustorum laetabitur vulgus;
et in dominatione impii gemet populus.</span>
    <span class="versiculo"><sup>3</sup> Vir, qui amat sapientiam, laetificat patrem suum;
qui autem nutrit scorta, perdet substantiam.</span>
    <span class="versiculo"><sup>4</sup> Rex in iustitia erigit terram;
vir acceptor donorum destruet eam.</span>
    <span class="versiculo"><sup>5</sup> Homo, qui blanditur amico suo,
rete expandit gressibus eius.</span>
    <span class="versiculo"><sup>6</sup> In peccato vir iniquus irretitur laqueo,
et iustus exsultabit atque gaudebit.</span>
    <span class="versiculo"><sup>7</sup> Novit iustus causam pauperum,
impius ignorat scientiam.</span>
    <span class="versiculo"><sup>8</sup> Homines pestilentes dissipant civitatem;
sapientes vero avertunt furorem.</span>
    <span class="versiculo"><sup>9</sup> Vir sapiens, si cum stulto iudicio contenderit,
sive irascatur sive rideat, non inveniet requiem.</span>
    <span class="versiculo"><sup>10</sup> Viri sanguinum oderunt simplicem;
iusti autem quaerunt animam eius.</span>
    <span class="versiculo"><sup>11</sup> Totum spiritum suum profert stultus;
sapiens mitigat eum in posterum.</span>
    <span class="versiculo"><sup>12</sup> Princeps, qui libenter audit verba mendacii,
omnes ministros habet impios.</span>
    <span class="versiculo"><sup>13</sup> Pauper et oppressor obviaverunt sibi,
utriusque oculorum illuminator est Dominus.</span>
    <span class="versiculo"><sup>14</sup> Rex, qui iudicat in veritate pauperes,
thronus eius in aeternum firmabitur.</span>
    <span class="versiculo"><sup>15</sup> Virga atque correptio tribuit sapientiam;
puer autem, qui dimittitur voluntati suae, confundit matrem suam.</span>
    <span class="versiculo"><sup>16</sup> In multiplicatione impiorum multiplicabuntur scelera,
et iusti ruinas eorum videbunt.</span>
    <span class="versiculo"><sup>17</sup> Erudi filium tuum, et refrigerabit te
et dabit delicias animae tuae.</span>
    <span class="versiculo"><sup>18</sup> Cum visio defecerit, dissipabitur populus;
qui vero custodit legem, beatus est.</span>
    <span class="versiculo"><sup>19</sup> Servus verbis non potest erudiri,
quia intellegit et respondere contemnit.</span>
    <span class="versiculo"><sup>20</sup> Vidisti hominem velocem ad loquendum?
Magis illo spem habebit insipiens.</span>
    <span class="versiculo"><sup>21</sup> Qui delicate a pueritia nutrit servum suum,
postea sentiet eum contumacem.</span>
    <span class="versiculo"><sup>22</sup> Vir iracundus provocat rixas;
et, qui ad indignandum facilis est, erit ad peccandum proclivior.</span>
    <span class="versiculo"><sup>23</sup> Superbia hominis humiliabit eum,
et humilis spiritu suscipiet gloriam.</span>
    <span class="versiculo"><sup>24</sup> Qui cum fure participat, odit animam suam;
adiuramentum audit et non indicat.</span>
    <span class="versiculo"><sup>25</sup> Timor hominis inducit laqueum;
qui sperat in Domino, sublevabitur.</span>
    <span class="versiculo"><sup>26</sup> Multi requirunt faciem principis;
et iudicium a Domino egreditur singulorum.</span>
    <span class="versiculo"><sup>27</sup> Abominantur iusti virum impium;
et abominantur impii eos, qui recta sunt via.</span>
</div>
