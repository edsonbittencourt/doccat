<div>
	<span class="capitulo">10</span>
	<span class="versiculo"><sup>1</sup> Parabolae Salomonis.
Filius sapiens laetificat patrem,
filius vero stultus maestitia est matris suae.</span>
	<span class="versiculo"><sup>2</sup> Nil proderunt thesauri impietatis,
iustitia vero liberabit a morte.</span>
	<span class="versiculo"><sup>3</sup> Non affliget Dominus fame animam iusti
et cupiditatem impiorum subvertet.</span>
	<span class="versiculo"><sup>4</sup> Egestatem operata est manus remissa,
manus autem fortium divitias parat.</span>
	<span class="versiculo"><sup>5</sup> Qui congregat in messe, filius sapiens est;
qui autem stertit aestate, filius confusionis.</span>
	<span class="versiculo"><sup>6</sup> Benedictiones Domini super caput iusti,
os autem impiorum operit violentiam.</span>
	<span class="versiculo"><sup>7</sup> Memoria iusti in benedictione erit,
et nomen impiorum putrescet.</span>
	<span class="versiculo"><sup>8</sup> Sapiens corde praecepta suscipit,
et stultus labiis corruet.</span>
	<span class="versiculo"><sup>9</sup> Qui ambulat simpliciter, ambulat confidenter;
qui autem depravat vias suas, manifestus erit.</span>
	<span class="versiculo"><sup>10</sup> Qui annuit oculo, dabit dolorem,
et stultus labiis corruet.</span>
	<span class="versiculo"><sup>11</sup> Vena vitae os iusti,
et os impiorum operit violentiam.</span>
	<span class="versiculo"><sup>12</sup> Odium suscitat rixas,
et universa delicta operit caritas.</span>
	<span class="versiculo"><sup>13</sup> In labiis sapientis invenitur sapientia,
et virga in dorso eius, qui indiget corde.</span>
	<span class="versiculo"><sup>14</sup> Sapientes recondunt scientiam,
os autem stulti ruinae proximum est.</span>
	<span class="versiculo"><sup>15</sup> Substantia divitis urbs fortitudinis eius,
ruina pauperum egestas eorum.</span>
	<span class="versiculo"><sup>16</sup> Opus iusti ad vitam,
fructus autem impii ad peccatum.</span>
	<span class="versiculo"><sup>17</sup> Graditur ad vitam, qui custodit disciplinam;
qui autem increpationes relinquit, errat.</span>
	<span class="versiculo"><sup>18</sup> Abscondunt odium labia mendacia;
qui profert contumeliam, insipiens est.</span>
	<span class="versiculo"><sup>19</sup> In multiloquio non deerit peccatum;
qui autem moderatur labia sua, prudentissimus est.</span>
	<span class="versiculo"><sup>20</sup> Argentum electum lingua iusti,
cor autem impiorum pro nihilo.</span>
	<span class="versiculo"><sup>21</sup> Labia iusti erudiunt plurimos;
qui autem indocti sunt, in cordis egestate morientur.</span>
	<span class="versiculo"><sup>22</sup> Benedictio Domini divites facit,
nec addet ei labor quidquam.</span>
	<span class="versiculo"><sup>23</sup> Quasi per risum stultus operatur scelus,
sapientia autem est viro prudentiae.</span>
	<span class="versiculo"><sup>24</sup> Quod timet impius, veniet super eum;
desiderium suum iustis dabitur.</span>
	<span class="versiculo"><sup>25</sup> Quasi tempestas transiens non erit impius,
iustus autem quasi fundamentum sempiternum.</span>
	<span class="versiculo"><sup>26</sup> Sicut acetum dentibus et fumus oculis,
sic piger his, qui miserunt eum.</span>
	<span class="versiculo"><sup>27</sup> Timor Domini apponet dies,
et anni impiorum breviabuntur.</span>
	<span class="versiculo"><sup>28</sup> Exspectatio iustorum laetitia,
spes autem impiorum peribit.</span>
	<span class="versiculo"><sup>29</sup> Fortitudo simplici via Domini
et ruina his, qui operantur malum.</span>
	<span class="versiculo"><sup>30</sup> Iustus in aeternum non commovebitur,
impii autem non habitabunt super terram.</span>
	<span class="versiculo"><sup>31</sup> Os iusti germinabit sapientiam,
lingua prava abscindetur.</span>
	<span class="versiculo"><sup>32</sup> Labia iusti considerant placita,
et os impiorum perversa.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
