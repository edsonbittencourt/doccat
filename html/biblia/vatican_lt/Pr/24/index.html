<div>
	<span class="capitulo">24</span>
	<span class="versiculo"><sup>1</sup> Ne aemuleris viros malos
nec desideres esse cum eis,</span>
	<span class="versiculo"><sup>2</sup> quia rapinas meditatur mens eorum,
et perniciem labia eorum loquuntur.</span>
	<span class="versiculo"><sup>3</sup> Sapientia aedificabitur domus,
et prudentia roborabitur.</span>
	<span class="versiculo"><sup>4</sup> In doctrina replebuntur cellaria,
universa substantia pretiosa et pulcherrima.</span>
	<span class="versiculo"><sup>5</sup> Vir sapiens fortis est,
et vir doctus firmat robur.</span>
	<span class="versiculo"><sup>6</sup> Quia cum dispositione parabis tibi bellum,
et erit salus, ubi multa consilia sunt.</span>
	<span class="versiculo"><sup>7</sup> Excelsa stulto sapientia,
in porta non aperiet os suum.</span>
	<span class="versiculo"><sup>8</sup> Qui cogitat mala facere,
vir perniciosus vocabitur.</span>
	<span class="versiculo"><sup>9</sup> Cogitatio stulti peccatum est,
et abominatio hominum detractor.</span>
	<span class="versiculo"><sup>10</sup> Si fueris lassus in die angustiae,
coartabitur fortitudo tua.</span>
	<span class="versiculo"><sup>11</sup> Erue eos, qui ducuntur ad mortem;
et, qui trahuntur ad interitum, retine.</span>
	<span class="versiculo"><sup>12</sup> Si dixeris: &#x201c; Nesciebamus hoc &#x201d;;
nonne qui ponderator est cordis, ipse intellegit,
et servatorem animae tuae nihil fallit
reddetque homini iuxta opera sua?</span>
	<span class="versiculo"><sup>13</sup> Comede, fili mi, mel, quia bonum est
et favum dulcissimum gutturi tuo.</span>
	<span class="versiculo"><sup>14</sup> Sic, scito, est sapientia animae tuae;
quam cum inveneris, erit tibi posteritas,
et spes tua non peribit.</span>
	<span class="versiculo"><sup>15</sup> Ne insidieris, o nequam, domui iusti
neque vastes requiem eius.</span>
	<span class="versiculo"><sup>16</sup> Septies enim cadet iustus et resurget;
impii autem corruent in malum.</span>
	<span class="versiculo"><sup>17</sup> Cum ceciderit inimicus tuus, ne gaudeas,
et in ruina eius ne exsultet cor tuum,</span>
	<span class="versiculo"><sup>18</sup> ne forte videat Dominus, et displiceat ei
et auferat ab eo iram suam.</span>
	<span class="versiculo"><sup>19</sup> Ne succendas ira in pessimos
nec aemuleris impios,</span>
	<span class="versiculo"><sup>20</sup> quoniam non erit posteritas maligno,
et lucerna impiorum exstinguetur.</span>
	<span class="versiculo"><sup>21</sup> Time Dominum, fili mi, et regem
et cum nova sectantibus non commiscearis,</span>
	<span class="versiculo"><sup>22</sup> quoniam repente consurget perditio eorum,
et ruinam utriusque quis novit?</span>
	<span class="versiculo"><sup>23</sup> Haec quoque sapientibus:
Dignoscere personam in iudicio non est bonum.</span>
	<span class="versiculo"><sup>24</sup> Qui dicit impio: &#x201c; Iustus es &#x201d;,
maledicent ei populi, et detestabuntur eum tribus.</span>
	<span class="versiculo"><sup>25</sup> Qui vero arguunt eum, laudabuntur,
et super ipsos veniet benedictio boni.</span>
	<span class="versiculo"><sup>26</sup> Labia deosculatur,
qui recta verba respondet.</span>
	<span class="versiculo"><sup>27</sup> Praepara foris opus tuum
et diligenter exerce illud in agro tuo,
ut postea aedifices domum tuam.</span>
	<span class="versiculo"><sup>28</sup> Ne sis testis frustra contra proximum tuum
nec decipias quemquam labiis tuis.</span>
	<span class="versiculo"><sup>29</sup> Ne dicas: &#x201c; Quomodo fecit mihi, sic faciam ei,
reddam viro secundum opus suum &#x201d;.</span>
	<span class="versiculo"><sup>30</sup> Per agrum hominis pigri transivi
et per vineam viri sensu carentis:</span>
	<span class="versiculo"><sup>31</sup> et ecce totum repleverant urticae,
et operuerant superficiem eius spinae,
et maceria lapidum destructa erat;</span>
	<span class="versiculo"><sup>32</sup> quod cum vidissem, posui in corde meo,
vidi, didici disciplinam:</span>
	<span class="versiculo"><sup>33</sup> &#x201c; Parum dormies, modicum dormitabis,
pauxillum manus conseres, ut quiescas,</span>
	<span class="versiculo"><sup>34</sup> et veniet tibi quasi cursor egestas,
et mendicitas quasi vir armatus &#x201d;.</span>
</div>
