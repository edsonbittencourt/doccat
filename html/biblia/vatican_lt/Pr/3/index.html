<div>
	<span class="capitulo">3</span>
	<span class="versiculo"><sup>1</sup> Fili mi, ne obliviscaris legis meae,
et praecepta mea cor tuum custodiat;</span>
	<span class="versiculo"><sup>2</sup> longitudinem enim dierum et annos vitae
et pacem apponent tibi.</span>
	<span class="versiculo"><sup>3</sup> Misericordia et veritas te non deserant;
circumda eas gutturi tuo
et describe in tabulis cordis tui,</span>
	<span class="versiculo"><sup>4</sup> et invenies gratiam et successum bonum
coram Deo et hominibus.</span>
	<span class="versiculo"><sup>5</sup> Habe fiduciam in Domino ex toto corde tuo
et ne innitaris prudentiae tuae.</span>
	<span class="versiculo"><sup>6</sup> In omnibus viis tuis cogita illum,
et ipse diriget gressus tuos.</span>
	<span class="versiculo"><sup>7</sup> Ne sis sapiens apud temetipsum;
time Dominum et recede a malo.</span>
	<span class="versiculo"><sup>8</sup> Sanitas quippe erit umbilico tuo,
et irrigatio ossibus tuis.</span>
	<span class="versiculo"><sup>9</sup> Honora Dominum de tua substantia
et de primitiis omnium frugum tuarum,</span>
	<span class="versiculo"><sup>10</sup> et implebuntur horrea tua frumento,
et vino torcularia tua redundabunt.</span>
	<span class="versiculo"><sup>11</sup> Disciplinam Domini, fili mi, ne abicias
nec asperneris, cum ab eo corriperis:</span>
	<span class="versiculo"><sup>12</sup> quem enim diligit, Dominus corripit
et quasi pater in filio complacet sibi.</span>
	<span class="versiculo"><sup>13</sup> Beatus homo, qui invenit sapientiam
et qui affluit prudentia:</span>
	<span class="versiculo"><sup>14</sup> melior est acquisitio eius negotiatione argenti,
et auro primo fructus eius.</span>
	<span class="versiculo"><sup>15</sup> Pretiosior est cunctis gemmis,
et omnia pretiosa tua huic non valent comparari;</span>
	<span class="versiculo"><sup>16</sup> longitudo dierum in dextera eius,
et in sinistra illius divitiae et gloria.</span>
	<span class="versiculo"><sup>17</sup> Viae eius viae pulchrae,
et omnes semitae illius pacificae.</span>
	<span class="versiculo"><sup>18</sup> Lignum vitae est his, qui apprehenderint eam;
et, qui tenuerit eam, beatus.</span>
	<span class="versiculo"><sup>19</sup> Dominus sapientia fundavit terram,
stabilivit caelos prudentia;</span>
	<span class="versiculo"><sup>20</sup> sapientia illius eruperunt abyssi,
et nubes rorem stillant.</span>
	<span class="versiculo"><sup>21</sup> Fili mi, ne effluant haec ab oculis tuis;
custodi prudentiam atque consilium,</span>
	<span class="versiculo"><sup>22</sup> et erit vita animae tuae,
et gratia collo tuo;</span>
	<span class="versiculo"><sup>23</sup> tunc ambulabis fiducialiter in via tua,
et pes tuus non impinget.</span>
	<span class="versiculo"><sup>24</sup> Si dormieris, non timebis;
quiesces, et suavis erit somnus tuus.</span>
	<span class="versiculo"><sup>25</sup> Ne paveas repentino terrore
et irruentem tibi turbinem impiorum, cum venerit.</span>
	<span class="versiculo"><sup>26</sup> Dominus enim erit in latere tuo
et custodiet pedem tuum, ne capiaris.</span>
	<span class="versiculo"><sup>27</sup> Noli prohibere beneficium ab eo, cui debetur,
si in potestate manus tuae est, ut facias.</span>
	<span class="versiculo"><sup>28</sup> Ne dicas amico tuo: &#x201c; Vade et revertere,
cras dabo tibi &#x201d;, cum statim possis dare.</span>
	<span class="versiculo"><sup>29</sup> Ne moliaris amico tuo malum,
cum ille apud te sedeat cum fiducia.</span>
	<span class="versiculo"><sup>30</sup> Ne contendas adversus hominem frustra,
cum ipse tibi nihil mali fecerit.</span>
	<span class="versiculo"><sup>31</sup> Ne aemuleris hominem iniustum
nec imiteris omnes vias eius,</span>
	<span class="versiculo"><sup>32</sup> quia abominatio Domini est omnis pravus,
et cum simplicibus societas eius.</span>
	<span class="versiculo"><sup>33</sup> Maledictio a Domino in domo impii,
habitacula autem iustorum benedicentur.</span>
	<span class="versiculo"><sup>34</sup> Ipse deludet illusores
et mansuetis dabit gratiam;</span>
	<span class="versiculo"><sup>35</sup> gloriam sapientes possidebunt,
stultorum exaltatio ignominia.</span>
</div>
