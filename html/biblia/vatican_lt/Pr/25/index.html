<div>
	<span class="capitulo">25</span>
	<span class="versiculo"><sup>1</sup> Hae quoque parabolae Salomonis, quas transcripserunt viri Ezechiae regis Iudae.</span>
	<span class="versiculo"><sup>2</sup> Gloria Dei est celare verbum,
et gloria regum investigare sermonem.</span>
	<span class="versiculo"><sup>3</sup> Caelum prae altitudine et terra prae profunditate,
et cor regum inscrutabile.</span>
	<span class="versiculo"><sup>4</sup> Aufer scorias de argento,
et egredietur vas pro argentario.</span>
	<span class="versiculo"><sup>5</sup> Aufer impium de conspectu regis,
et firmabitur iustitia thronus eius.</span>
	<span class="versiculo"><sup>6</sup> Ne gloriosus appareas coram rege
et in loco magnorum ne steteris.</span>
	<span class="versiculo"><sup>7</sup> Melius est enim ut dicatur tibi: &#x201c; Ascende huc &#x201d;,
quam ut humilieris coram principe.</span>
	<span class="versiculo"><sup>8</sup> Quae viderunt oculi tui,
ne proferas in iurgio cito,
quoniam quid facies postea,
cum dehonestaverit te amicus tuus?</span>
	<span class="versiculo"><sup>9</sup> Causam tuam tracta cum amico tuo
et secretum extranei ne reveles,</span>
	<span class="versiculo"><sup>10</sup> ne forte insultet tibi, cum audierit,
et contumelia tua revocari non poterit.</span>
	<span class="versiculo"><sup>11</sup> Mala aurea in ornatibus argenteis,
verbum prolatum in tempore suo.</span>
	<span class="versiculo"><sup>12</sup> Inauris aurea et margaritum fulgens
sapiens, qui arguit super aurem audientem.</span>
	<span class="versiculo"><sup>13</sup> Sicut frigus nivis in die messis,
ita legatus fidelis ei, qui misit eum:
animam ipsius recreat.</span>
	<span class="versiculo"><sup>14</sup> Nubes et ventus et pluviae non sequentes
vir gloriosus et promissa non complens.</span>
	<span class="versiculo"><sup>15</sup> Patientia lenietur princeps,
et lingua mollis confringet ossa.</span>
	<span class="versiculo"><sup>16</sup> Mel invenisti? Comede, quod sufficit tibi,
ne forte satiatus evomas illud.</span>
	<span class="versiculo"><sup>17</sup> Subtrahe pedem tuum de domo proximi tui,
ne quando satiatus oderit te.</span>
	<span class="versiculo"><sup>18</sup> Malleus et gladius et sagitta acuta
homo, qui loquitur contra proximum suum falsum testimonium.</span>
	<span class="versiculo"><sup>19</sup> Dens putridus et pes vacillans,
qui sperat super infideli in die angustiae.</span>
	<span class="versiculo"><sup>20</sup> Sicut exuens pallium in die frigoris,
sicut acetum in nitro,
qui cantat carmina cordi tristi.</span>
	<span class="versiculo"><sup>21</sup> Si esurierit inimicus tuus, ciba illum;
si sitierit, pota illum:</span>
	<span class="versiculo"><sup>22</sup> prunas enim congregabis super caput eius,
et Dominus reddet tibi.</span>
	<span class="versiculo"><sup>23</sup> Ventus aquilo parturit pluvias,
et faciem tristem lingua detrahens.</span>
	<span class="versiculo"><sup>24</sup> Melius est sedere in angulo domatis
quam cum muliere litigiosa et in domo communi.</span>
	<span class="versiculo"><sup>25</sup> Aqua frigida animae sitienti
et nuntius bonus de terra longinqua.</span>
	<span class="versiculo"><sup>26</sup> Fons turbatus pede et vena corrupta
iustus cadens coram impio.</span>
	<span class="versiculo"><sup>27</sup> Mel nimium comedere non est bonum,
nec quaestus gloriae est gloria.</span>
	<span class="versiculo"><sup>28</sup> Urbs diruta et absque muro
vir, qui non potest cohibere spiritum suum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
