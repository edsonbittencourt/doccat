<div>
	<span class="capitulo">18</span>
	<span class="versiculo"><sup>1</sup> Occasiones quaerit, qui vult recedere ab amico;
omni consilio exacerbatur.</span>
	<span class="versiculo"><sup>2</sup> Non delectatur stultus prudentia
sed in revelatione cordis sui.</span>
	<span class="versiculo"><sup>3</sup> Cum venerit impius, veniet et contemptio,
et cum ignominia opprobrium.</span>
	<span class="versiculo"><sup>4</sup> Aqua profunda verba ex ore viri,
et torrens redundans fons sapientiae.</span>
	<span class="versiculo"><sup>5</sup> Accipere personam impii non est bonum,
ut declines iustum in iudicio.</span>
	<span class="versiculo"><sup>6</sup> Labia stulti miscent se rixis,
et os eius plagas provocat.</span>
	<span class="versiculo"><sup>7</sup> Os stulti ruina eius,
et labia ipsius laqueus animae eius.</span>
	<span class="versiculo"><sup>8</sup> Verba susurronis quasi dulcia,
et ipsa perveniunt usque ad interiora ventris.</span>
	<span class="versiculo"><sup>9</sup> Qui mollis et dissolutus est in opere suo,
frater est viri dissipantis.</span>
	<span class="versiculo"><sup>10</sup> Turris fortissima nomen Domini;
ad ipsum currit iustus et exaltabitur.</span>
	<span class="versiculo"><sup>11</sup> Substantia divitis urbs roboris eius
et quasi murus excelsus in cogitatione eius.</span>
	<span class="versiculo"><sup>12</sup> Antequam conteratur, exaltatur cor hominis;
et, antequam glorificetur, humiliatur.</span>
	<span class="versiculo"><sup>13</sup> Qui prius respondet quam audiat,
stultitia est ei et contumelia.</span>
	<span class="versiculo"><sup>14</sup> Spiritus viri sustentat imbecillitatem suam;
spiritum vero confractum, quis poterit sustinere?</span>
	<span class="versiculo"><sup>15</sup> Cor prudens possidebit scientiam,
et auris sapientium quaerit doctrinam.</span>
	<span class="versiculo"><sup>16</sup> Donum hominis dilatat viam eius
et ante principes deducit eum.</span>
	<span class="versiculo"><sup>17</sup> Qui prior in contentione loquitur, putatur iustus;
venit amicus eius et arguet eum.</span>
	<span class="versiculo"><sup>18</sup> Lites comprimit sors
et inter potentes quoque diiudicat.</span>
	<span class="versiculo"><sup>19</sup> Frater, qui offenditur, durior est civitate firma,
et lites quasi vectes urbium.</span>
	<span class="versiculo"><sup>20</sup> De fructu oris viri replebitur venter eius,
et genimina labiorum ipsius saturabunt eum.</span>
	<span class="versiculo"><sup>21</sup> Mors et vita in manu linguae;
qui diligunt eam, comedent fructus eius.</span>
	<span class="versiculo"><sup>22</sup> Qui invenit mulierem bonam, invenit bonum
et hausit gratiam a Domino.</span>
	<span class="versiculo"><sup>23</sup> Cum obsecrationibus loquetur pauper,
et dives effabitur rigide.</span>
	<span class="versiculo"><sup>24</sup> Vir cum amicis concuti potest,
sed est amicus, qui adhaereat magis quam frater.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
