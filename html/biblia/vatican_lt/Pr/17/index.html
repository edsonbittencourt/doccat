<div>
	<span class="capitulo">17</span>
	<span class="versiculo"><sup>1</sup> Melior est buccella sicca cum pace
quam domus plena victimis cum iurgio.</span>
	<span class="versiculo"><sup>2</sup> Servus sapiens dominabitur filiis inhonestis
et inter fratres hereditatem dividet.</span>
	<span class="versiculo"><sup>3</sup> Sicut igne probatur argentum et aurum camino,
ita corda probat Dominus.</span>
	<span class="versiculo"><sup>4</sup> Malus oboedit labio iniquo,
et fallax obtemperat linguae mendaci.</span>
	<span class="versiculo"><sup>5</sup> Qui despicit pauperem, exprobrat Factori eius;
et, qui in ruina laetatur alterius, non erit impunitus.</span>
	<span class="versiculo"><sup>6</sup> Corona senum filii filiorum,
et gloria filiorum patres eorum.</span>
	<span class="versiculo"><sup>7</sup> Non decent stultum verba composita,
nec principem labium mentiens.</span>
	<span class="versiculo"><sup>8</sup> Gemma gratissima munus in oculis domini eius;
quocumque se verterit, prospere aget.</span>
	<span class="versiculo"><sup>9</sup> Qui celat delictum, quaerit amicitias;
qui sermone repetit, separat foederatos.</span>
	<span class="versiculo"><sup>10</sup> Plus proficit correptio apud prudentem
quam centum plagae apud stultum.</span>
	<span class="versiculo"><sup>11</sup> Semper iurgia quaerit malus;
angelus autem crudelis mittetur contra eum.</span>
	<span class="versiculo"><sup>12</sup> Expedit magis ursae occurrere, raptis fetibus,
quam fatuo confidenti in stultitia sua.</span>
	<span class="versiculo"><sup>13</sup> Qui reddit mala pro bonis,
non recedet malum de domo eius.</span>
	<span class="versiculo"><sup>14</sup> Aquarum proruptio initium est iurgiorum;
et, antequam exacerbetur contentio, desere.</span>
	<span class="versiculo"><sup>15</sup> Qui iustificat impium et qui condemnat iustum,
abominabilis est uterque apud Dominum.</span>
	<span class="versiculo"><sup>16</sup> Ad quid pretium in manu stulti?
Ad emendam sapientiam, cum careat corde?</span>
	<span class="versiculo"><sup>17</sup> Omni tempore diligit, qui amicus est,
et frater ad angustiam natus est.</span>
	<span class="versiculo"><sup>18</sup> Stultus homo iungit manus,
cum spoponderit pro amico suo.</span>
	<span class="versiculo"><sup>19</sup> Qui diligit delictum, diligit rixas;
et, qui exaltat ostium, quaerit effracturam.</span>
	<span class="versiculo"><sup>20</sup> Qui perversi cordis est, non inveniet bonum;
et, qui vertit linguam, incidet in malum.</span>
	<span class="versiculo"><sup>21</sup> Qui generat stultum, maerorem generat sibi,
sed nec pater in fatuo laetabitur.</span>
	<span class="versiculo"><sup>22</sup> Animus gaudens aetatem floridam facit,
spiritus tristis exsiccat ossa.</span>
	<span class="versiculo"><sup>23</sup> Munera de sinu impius accipit,
ut pervertat semitas iudicii.</span>
	<span class="versiculo"><sup>24</sup> In facie prudentis lucet sapientia,
oculi stultorum in finibus terrae.</span>
	<span class="versiculo"><sup>25</sup> Ira patris filius stultus
et dolor matris, quae genuit eum.</span>
	<span class="versiculo"><sup>26</sup> Non est bonum multam inferre iusto
nec percutere principem contra rectitudinem.</span>
	<span class="versiculo"><sup>27</sup> Qui moderatur sermones suos, novit scientiam,
et lenis spiritu est vir prudens.</span>
	<span class="versiculo"><sup>28</sup> Stultus quoque, si tacuerit, sapiens reputabitur
et, si compresserit labia sua, intellegens.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
