<div>
	<span class="capitulo">21</span>
	<span class="versiculo"><sup>1</sup> Sicut rivi aquarum cor regis in manu Domini:
quocumque voluerit, inclinabit illud.</span>
	<span class="versiculo"><sup>2</sup> Omnis via viri recta sibi videtur;
appendit autem corda Dominus.</span>
	<span class="versiculo"><sup>3</sup> Facere misericordiam et iudicium
magis placet Domino quam victimae.</span>
	<span class="versiculo"><sup>4</sup> Exaltatio oculorum et dilatatio cordis,
lucerna impiorum: peccatum.</span>
	<span class="versiculo"><sup>5</sup> Cogitationes sollertis semper in abundantiam;
omnis autem festinus semper in egestate est.</span>
	<span class="versiculo"><sup>6</sup> Qui congregat thesauros lingua mendacii,
vento impingetur ad laqueos mortis.</span>
	<span class="versiculo"><sup>7</sup> Violentia impiorum detrahet eos,
quia noluerunt facere iudicium.</span>
	<span class="versiculo"><sup>8</sup> Perversa via viri aliena est;
qui autem mundus est, rectum opus eius.</span>
	<span class="versiculo"><sup>9</sup> Melius est sedere in angulo domatis
quam cum muliere litigiosa et in domo communi.</span>
	<span class="versiculo"><sup>10</sup> Anima impii desiderat malum;
non miserebitur proximo suo.</span>
	<span class="versiculo"><sup>11</sup> Multato derisore sapientior erit parvulus;
et, si instruatur sapiens, sumet scientiam.</span>
	<span class="versiculo"><sup>12</sup> Excogitat Iustus de domo impii,
ut praecipitet impios in malum.</span>
	<span class="versiculo"><sup>13</sup> Qui obturat aurem suam ad clamorem pauperis,
et ipse clamabit, et non exaudietur.</span>
	<span class="versiculo"><sup>14</sup> Munus absconditum exstinguit iras,
et donum in sinu indignationem maximam.</span>
	<span class="versiculo"><sup>15</sup> Gaudium iusto est facere iudicium,
et ruina operantibus iniquitatem.</span>
	<span class="versiculo"><sup>16</sup> Vir, qui erraverit a via prudentiae,
in coetu umbrarum commorabitur.</span>
	<span class="versiculo"><sup>17</sup> Qui diligit convivia, in egestate erit;
qui amat vinum et pinguia, non ditabitur.</span>
	<span class="versiculo"><sup>18</sup> Redemptio pro iusto impius,
et pro rectis iniquus.</span>
	<span class="versiculo"><sup>19</sup> Melius est habitare in terra deserta
quam cum muliere rixosa et iracunda.</span>
	<span class="versiculo"><sup>20</sup> Thesaurus desiderabilis et pinguis in habitaculo sapientis,
et imprudens homo dissipabit illum.</span>
	<span class="versiculo"><sup>21</sup> Qui sequitur iustitiam et misericordiam,
inveniet vitam et iustitiam et gloriam.</span>
	<span class="versiculo"><sup>22</sup> Civitatem fortium ascendit sapiens
et destruit robur fiduciae eius.</span>
	<span class="versiculo"><sup>23</sup> Qui custodit os suum et linguam suam,
custodit ab angustiis animam suam.</span>
	<span class="versiculo"><sup>24</sup> Superbus et arrogans vocatur derisor,
qui operatur in ira superbiae.</span>
	<span class="versiculo"><sup>25</sup> Desideria occidunt pigrum;
noluerunt enim quidquam manus eius operari:</span>
	<span class="versiculo"><sup>26</sup> tota die concupiscit et desiderat;
qui autem iustus est, tribuet et non parcit.</span>
	<span class="versiculo"><sup>27</sup> Hostiae impiorum abominabiles,
eo magis quia offeruntur ex scelere.</span>
	<span class="versiculo"><sup>28</sup> Testis mendax peribit;
vir oboediens loquetur in victoriam.</span>
	<span class="versiculo"><sup>29</sup> Vir impius obfirmat vultum suum;
qui autem rectus est, corrigit viam suam.</span>
	<span class="versiculo"><sup>30</sup> Non est sapientia, non est prudentia,
non est consilium contra Dominum.</span>
	<span class="versiculo"><sup>31</sup> Equus paratur ad diem belli,
Dominus autem salutem tribuit.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
