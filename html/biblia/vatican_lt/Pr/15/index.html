<div>
	<span class="capitulo">15</span>
	<span class="versiculo"><sup>1</sup> Responsio mollis frangit iram,
sermo durus suscitat furorem.</span>
	<span class="versiculo"><sup>2</sup> Lingua sapientium stillat scientiam,
os fatuorum ebullit stultitiam.</span>
	<span class="versiculo"><sup>3</sup> In omni loco oculi Domini
contemplantur malos et bonos.</span>
	<span class="versiculo"><sup>4</sup> Lingua placabilis lignum vitae,
sed obliquitas in ea conteret spiritum.</span>
	<span class="versiculo"><sup>5</sup> Stultus irridet disciplinam patris sui;
qui autem custodit increpationes, astutior fiet.</span>
	<span class="versiculo"><sup>6</sup> In domo iusti divitiae plurimae,
et in fructibus impii conturbatio.</span>
	<span class="versiculo"><sup>7</sup> Labia sapientium disseminabunt scientiam;
cor stultorum non rectum erit.</span>
	<span class="versiculo"><sup>8</sup> Victimae impiorum abominabiles Domino;
vota iustorum grata sunt ei.</span>
	<span class="versiculo"><sup>9</sup> Abominatio est Domino via impii;
qui sequitur iustitiam, diligetur.</span>
	<span class="versiculo"><sup>10</sup> Admonitio mala deserenti viam;
qui increpationes odit, morietur.</span>
	<span class="versiculo"><sup>11</sup> Infernus et Perditio coram Domino,
quanto magis corda filiorum hominum!</span>
	<span class="versiculo"><sup>12</sup> Non amat derisor eum, qui se corripit,
nec ad sapientes graditur.</span>
	<span class="versiculo"><sup>13</sup> Cor gaudens exhilarat faciem,
in maerore animi deicitur spiritus.</span>
	<span class="versiculo"><sup>14</sup> Cor sapientis quaerit doctrinam,
et os stultorum pascitur stultitia.</span>
	<span class="versiculo"><sup>15</sup> Omnes dies pauperis mali;
hilaris autem corde quasi iuge convivium.</span>
	<span class="versiculo"><sup>16</sup> Melius est parum cum timore Domini
quam thesauri magni cum sollicitudine.</span>
	<span class="versiculo"><sup>17</sup> Melius est demensum holerum cum caritate
quam vitulus saginatus cum odio.</span>
	<span class="versiculo"><sup>18</sup> Vir iracundus provocat rixas;
qui patiens est, mitigat lites.</span>
	<span class="versiculo"><sup>19</sup> Iter pigrorum quasi saepes spinarum,
via sollertium complanata.</span>
	<span class="versiculo"><sup>20</sup> Filius sapiens laetificat patrem,
et stultus homo despicit matrem suam.</span>
	<span class="versiculo"><sup>21</sup> Stultitia gaudium sensu carenti;
et vir prudens dirigit gressus suos.</span>
	<span class="versiculo"><sup>22</sup> Dissipantur cogitationes, ubi non est consilium;
ubi vero sunt plures consiliarii, confirmantur.</span>
	<span class="versiculo"><sup>23</sup> Laetatur homo in responsione oris sui,
et sermo opportunus est optimus.</span>
	<span class="versiculo"><sup>24</sup> Semita vitae sursum est viro erudito,
ut declinet de inferno deorsum.</span>
	<span class="versiculo"><sup>25</sup> Domum superborum demolietur Dominus
et firmos faciet terminos viduae.</span>
	<span class="versiculo"><sup>26</sup> Abominatio Domini cogitationes malae,
et purus sermo pulcherrimus.</span>
	<span class="versiculo"><sup>27</sup> Conturbat domum suam, qui sectatur avaritiam;
qui autem odit munera, vivet.</span>
	<span class="versiculo"><sup>28</sup> Mens iusti meditatur, ut respondeat;
os impiorum redundat malis.</span>
	<span class="versiculo"><sup>29</sup> Longe est Dominus ab impiis
et orationes iustorum exaudiet.</span>
	<span class="versiculo"><sup>30</sup> Lux oculorum laetificat animam,
fama bona impinguat ossa.</span>
	<span class="versiculo"><sup>31</sup> Auris, quae audit increpationes vitae,
in medio sapientium commorabitur.</span>
	<span class="versiculo"><sup>32</sup> Qui abicit disciplinam, despicit animam suam;
qui autem acquiescit increpationibus, possessor est cordis.</span>
	<span class="versiculo"><sup>33</sup> Timor Domini disciplina sapientiae,
et gloriam praecedit humilitas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_proverbiorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
