<div>
	<span class="capitulo">1</span>
	<span class="versiculo"><sup>1</sup> Parabolae Salomonis filii David regis Israel</span>
	<span class="versiculo"><sup>2</sup> ad sciendam sapientiam et disciplinam,
ad intellegenda verba prudentiae;</span>
	<span class="versiculo"><sup>3</sup> ad suscipiendam eruditionem doctrinae,
iustitiam et iudicium et aequitatem,</span>
	<span class="versiculo"><sup>4</sup> ut detur parvulis astutia,
adulescenti scientia et recogitatio.</span>
	<span class="versiculo"><sup>5</sup> Audiat sapiens et addet doctrinam,
et intellegens dispositiones possidebit:</span>
	<span class="versiculo"><sup>6</sup> animadvertet parabolam et allegoriam,
verba sapientium et aenigmata eorum.</span>
	<span class="versiculo"><sup>7</sup> Timor Domini principium scientiae.
Sapientiam atque doctrinam stulti despiciunt.</span>
	<span class="versiculo"><sup>8</sup> Audi, fili mi, disciplinam patris tui
et ne reicias legem matris tuae,</span>
	<span class="versiculo"><sup>9</sup> quia diadema gratiae sunt capiti tuo,
et torques collo tuo.</span>
	<span class="versiculo"><sup>10</sup> Fili mi, si te lactaverint peccatores,
ne acquiescas eis.</span>
	<span class="versiculo"><sup>11</sup> Si dixerint: &#x201c; Veni nobiscum, insidiemur sanguini,
abscondamus tendiculas contra insontem frustra;</span>
	<span class="versiculo"><sup>12</sup> deglutiamus eos sicut infernus viventes
et integros quasi descendentes in lacum:</span>
	<span class="versiculo"><sup>13</sup> omnem pretiosam substantiam reperiemus,
implebimus domos nostras spoliis;</span>
	<span class="versiculo"><sup>14</sup> sortem mitte nobiscum,
marsupium unum sit omnium nostrum &#x201d;;</span>
	<span class="versiculo"><sup>15</sup> fili mi, ne ambules cum eis,
prohibe pedem tuum a semitis eorum.</span>
	<span class="versiculo"><sup>16</sup> Pedes enim illorum ad malum currunt
et festinant, ut effundant sanguinem.</span>
	<span class="versiculo"><sup>17</sup> Frustra autem iacitur rete ante oculos pinnatorum.</span>
	<span class="versiculo"><sup>18</sup> Ipsique contra sanguinem suum insidiantur
et moliuntur fraudes contra animas suas.</span>
	<span class="versiculo"><sup>19</sup> Sic semitae omnis ad rapinam intenti:
animam ipsius possidentis rapiunt.</span>
	<span class="versiculo"><sup>20</sup> Sapientia foris praedicat,
in plateis dat vocem suam,</span>
	<span class="versiculo"><sup>21</sup> in capite viarum frequentium clamitat,
in foribus portarum urbis profert verba sua:</span>
	<span class="versiculo"><sup>22</sup> &#x201c; Usquequo, parvuli, diligitis infantiam,
et derisores sibi derisionem cupient,
et imprudentes odibunt scientiam?</span>
	<span class="versiculo"><sup>23</sup> Convertimini ad correptionem meam;
en proferam vobis spiritum meum
et ostendam vobis verba mea.</span>
	<span class="versiculo"><sup>24</sup> Quia vocavi, et renuistis,
extendi manum meam, et non fuit qui aspiceret;</span>
	<span class="versiculo"><sup>25</sup> despexistis omne consilium meum
et increpationes meas neglexistis.</span>
	<span class="versiculo"><sup>26</sup> Ego quoque in interitu vestro ridebo
et subsannabo, cum terror vobis advenerit,</span>
	<span class="versiculo"><sup>27</sup> cum irruerit ut procella terror,
et interitus quasi tempestas ingruerit,
quando venerit super vos tribulatio et angustia &#x201d;.</span>
	<span class="versiculo"><sup>28</sup> Tunc invocabunt me, et non exaudiam,
instanter quaerent me et non invenient me,</span>
	<span class="versiculo"><sup>29</sup> eo quod exosam habuerint disciplinam
et timorem Domini non elegerint</span>
	<span class="versiculo"><sup>30</sup> nec acquieverint consilio meo
et despexerint universam correptionem meam.</span>
	<span class="versiculo"><sup>31</sup> Comedent igitur fructus viae suae
suisque consiliis saturabuntur.</span>
	<span class="versiculo"><sup>32</sup> Aversio parvulorum interficiet eos,
et securitas stultorum perdet illos.</span>
	<span class="versiculo"><sup>33</sup> Qui autem me audierit, absque terrore requiescet
et tranquillus erit timore malorum sublato.</span>
</div>
