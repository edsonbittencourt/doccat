<div>
    <span class="capitulo">16</span>
    <span class="versiculo"><sup>1</sup> Hominis est animum praeparare,
et Domini est responsio linguae.</span>
    <span class="versiculo"><sup>2</sup> Omnes viae hominis purae sunt oculis eius,
spirituum ponderator est Dominus.</span>
    <span class="versiculo"><sup>3</sup> Revela Domino opera tua,
et dirigentur cogitationes tuae.</span>
    <span class="versiculo"><sup>4</sup> Universa secundum proprium finem operatus est Dominus;
impium quoque ad diem malum.</span>
    <span class="versiculo"><sup>5</sup> Abominatio Domini est omnis arrogans;
manus in manu, non erit innocens.</span>
    <span class="versiculo"><sup>6</sup> Misericordia et veritate redimitur iniquitas,
et in timore Domini declinatur a malo.</span>
    <span class="versiculo"><sup>7</sup> Cum placuerint Domino viae hominis,
inimicos quoque eius convertet ad pacem.</span>
    <span class="versiculo"><sup>8</sup> Melius est parum cum iustitia
quam multi fructus sine aequitate.</span>
    <span class="versiculo"><sup>9</sup> Cor hominis disponit viam suam,
sed Domini est dirigere gressus eius.</span>
    <span class="versiculo"><sup>10</sup> Divinatio in labiis regis,
in iudicio non errabit os eius.</span>
    <span class="versiculo"><sup>11</sup> Pondus et statera iusta Domini sunt,
et opera eius omnes lapides sacculi.</span>
    <span class="versiculo"><sup>12</sup> Abominantur reges agere impie,
quoniam iustitia firmatur solium.</span>
    <span class="versiculo"><sup>13</sup> Voluntas regum labia iusta;
qui recta loquitur, diligetur.</span>
    <span class="versiculo"><sup>14</sup> Indignatio regis nuntii mortis,
et vir sapiens placabit eam.</span>
    <span class="versiculo"><sup>15</sup> In lumine vultus regis vita,
et voluntas eius quasi imber serotinus.</span>
    <span class="versiculo"><sup>16</sup> Possidere sapientiam quanto melius est auro;
et acquirere prudentiam pretiosius est argento.</span>
    <span class="versiculo"><sup>17</sup> Semita iustorum declinare a malo;
custos animae suae, qui servat viam suam.</span>
    <span class="versiculo"><sup>18</sup> Contritionem praecedit superbia,
et ante ruinam exaltatio spiritus.</span>
    <span class="versiculo"><sup>19</sup> Melius est humiliari cum mitibus
quam dividere spolia cum superbis.</span>
    <span class="versiculo"><sup>20</sup> Eruditus in verbo reperiet bona;
et, qui sperat in Domino, beatus est.</span>
    <span class="versiculo"><sup>21</sup> Qui sapiens est corde, appellabitur prudens;
et dulcedo labiorum addet doctrinam.</span>
    <span class="versiculo"><sup>22</sup> Fons vitae eruditio possidentis;
poena stultorum stultitia.</span>
    <span class="versiculo"><sup>23</sup> Cor sapientis erudiet os eius
et labiis eius addet doctrinam.</span>
    <span class="versiculo"><sup>24</sup> Favus mellis composita verba,
dulcedo animae et sanitas ossium.</span>
    <span class="versiculo"><sup>25</sup> Est via, quae videtur homini recta,
et novissima eius ducunt ad mortem.</span>
    <span class="versiculo"><sup>26</sup> Anima laborantis laborat sibi,
quia compulit eum os suum.</span>
    <span class="versiculo"><sup>27</sup> Vir impius fodit malum,
et in labiis eius quasi ignis ardens.</span>
    <span class="versiculo"><sup>28</sup> Homo perversus suscitat lites,
et mussitator separat familiares.</span>
    <span class="versiculo"><sup>29</sup> Vir iniquus lactat amicum suum
et ducit eum per viam non bonam.</span>
    <span class="versiculo"><sup>30</sup> Qui attonitis oculis cogitat prava,
comprimens labia sua perficit malum.</span>
    <span class="versiculo"><sup>31</sup> Corona dignitatis canities,
quae in viis iustitiae reperietur.</span>
    <span class="versiculo"><sup>32</sup> Melior est patiens viro forti,
et, qui dominatur animo suo, expugnatore urbium.</span>
    <span class="versiculo"><sup>33</sup> Sortes mittuntur in sinum,
sed a Domino temperantur.</span>
</div>
