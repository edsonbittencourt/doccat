<div>
    <span class="capitulo">8</span>
    <span class="versiculo"><sup>1</sup> Numquid non sapientia clamitat,
et prudentia dat vocem suam?</span>
    <span class="versiculo"><sup>2</sup> In summis verticibus
supra viam in mediis semitis stans,</span>
    <span class="versiculo"><sup>3</sup> iuxta portas ad introitum civitatis,
in ipsis foribus conclamat:</span>
    <span class="versiculo"><sup>4</sup> &#x201c; O viri, ad vos clamito,
et vox mea ad filios hominum.</span>
    <span class="versiculo"><sup>5</sup> Intellegite, parvuli, astutiam;
et insipientes, animadvertite.</span>
    <span class="versiculo"><sup>6</sup> Audite, quoniam de rebus magnis locutura sum,
et aperientur labia mea, ut recta praedicent.</span>
    <span class="versiculo"><sup>7</sup> Veritatem meditabitur guttur meum,
et labia mea detestabuntur impium.</span>
    <span class="versiculo"><sup>8</sup> Iusti sunt omnes sermones oris mei,
non est in eis pravum quid neque perversum;</span>
    <span class="versiculo"><sup>9</sup> omnes recti sunt intellegentibus
et aequi invenientibus scientiam.</span>
    <span class="versiculo"><sup>10</sup> Accipitc disciplinam meam et non pecuniam,
doctrinam magis quam aurum electum.</span>
    <span class="versiculo"><sup>11</sup> Melior est enim sapientia gemmis,
et omne desiderabile ei non potest comparari &#x201d;.</span>
    <span class="versiculo"><sup>12</sup> Ego sapientia habito cum prudentia
et artem excogitandi invenio.</span>
    <span class="versiculo"><sup>13</sup> Timor Domini odisse malum;
arrogantiam et superbiam et viam pravam
et os bilingue detestor.</span>
    <span class="versiculo"><sup>14</sup> Meum est consilium et prudentia,
mea est intellegentia, mea est fortitudo.</span>
    <span class="versiculo"><sup>15</sup> Per me reges regnant,
et principes iusta decernunt;</span>
    <span class="versiculo"><sup>16</sup> per me duces imperant,
et potentes decernunt iustitiam.</span>
    <span class="versiculo"><sup>17</sup> Ego diligentes me diligo;
et, qui mane vigilant ad me, invenient me.</span>
    <span class="versiculo"><sup>18</sup> Mecum sunt divitiae et gloria,
opes superbae et iustitia.</span>
    <span class="versiculo"><sup>19</sup> Melior est enim fructus meus auro et obryzo,
et genimina mea argento electo.</span>
    <span class="versiculo"><sup>20</sup> In viis iustitiae ambulo,
in medio semitarum iudicii,</span>
    <span class="versiculo"><sup>21</sup> ut ditem diligentes me
et thesauros eorum repleam.</span>
    <span class="versiculo"><sup>22</sup> Dominus possedit me in initio viarum suarum,
antequam quidquam faceret a principio;</span>
    <span class="versiculo"><sup>23</sup> ab aeterno ordinata sum
et ex antiquis, antequam terra fieret.</span>
    <span class="versiculo"><sup>24</sup> Nondum erant abyssi, et ego iam concepta eram,
necdum fontes graves aquis,</span>
    <span class="versiculo"><sup>25</sup> priusquam montes demergerentur,
ante colles ego parturiebar.</span>
    <span class="versiculo"><sup>26</sup> Adhuc terram non fecerat et campos
et initium glebae orbis terrae.</span>
    <span class="versiculo"><sup>27</sup> Quando praeparabat caelos, aderam,
quando certa lege et gyro vallabat abyssos,</span>
    <span class="versiculo"><sup>28</sup> quando nubes firmabat sursum,
et praevaluerunt fontes abyssi,</span>
    <span class="versiculo"><sup>29</sup> quando circumdabat mari terminum suum
et aquis, ne transirent fines suos,
quando iecit fundamenta terrae,</span>
    <span class="versiculo"><sup>30</sup> cum eo eram ut artifex:
delectatio eius per singulos dies,
ludens coram eo omni tempore,</span>
    <span class="versiculo"><sup>31</sup> ludens in orbe terrarum,
et deliciae meae esse cum filiis hominum.</span>
    <span class="versiculo"><sup>32</sup> Nunc ergo, filii, audite me:
beati, qui custodiunt vias meas;</span>
    <span class="versiculo"><sup>33</sup> audite disciplinam et estote sapientes
et nolite abicere eam.</span>
    <span class="versiculo"><sup>34</sup> Beatus homo, qui audit me
et qui vigilat ad fores meas cotidie
et observat ad postes ostii mei.</span>
    <span class="versiculo"><sup>35</sup> Qui me invenerit, inveniet vitam
et hauriet delicias a Domino.</span>
    <span class="versiculo"><sup>36</sup> Qui autem in me peccaverit, laedet animam suam:
omnes, qui me oderunt, diligunt mortem.</span>
</div>
