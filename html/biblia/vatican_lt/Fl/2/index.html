<div>
	<span class="capitulo">2</span>
	<span class="versiculo"><sup>1</sup> Si qua ergo consolatio in Christo, si quod solacium cari tatis, si qua communio spiritus, si quae viscera et miserationes,</span>
	<span class="versiculo"><sup>2</sup> implete gaudium meum, ut idem sapiatis, eandem caritatem habentes, unanimes, id ipsum sapientes;</span>
	<span class="versiculo"><sup>3</sup> nihil per contentionem neque per inanem gloriam, sed in humilitate superiores sibi invicem arbitrantes;</span>
	<span class="versiculo"><sup>4</sup> non, quae sua sunt, singuli considerantes, sed et ea, quae aliorum.</span>
	<span class="versiculo"><sup>5</sup> Hoc sentite in vobis, quod et in Christo Iesu:</span>
	<span class="versiculo"><sup>6</sup> qui cum in forma Dei esset,
non rapinam arbitratus est esse se aequalem Deo,</span>
	<span class="versiculo"><sup>7</sup> sed semetipsum exinanivit formam servi accipiens,
in similitudinem hominum factus;
et habitu inventus ut homo,</span>
	<span class="versiculo"><sup>8</sup> humiliavit semetipsum factus oboediens usque ad mortem,
mortem autem crucis.</span>
	<span class="versiculo"><sup>9</sup> Propter quod et Deus illum exaltavit
et donavit illi nomen,
quod est super omne nomen,</span>
	<span class="versiculo"><sup>10</sup> ut in nomine Iesu omne genu flectatur
caelestium et terrestrium et infernorum,</span>
	<span class="versiculo"><sup>11</sup> et omnis lingua confiteatur
&#x201c; Dominus Iesus Christus! &#x201d;,
in gloriam Dei Patris.</span>
	<span class="versiculo"><sup>12</sup> Itaque, carissimi mei, sicut semper oboedistis, non ut in praesentia mei tantum sed multo magis nunc in absentia mea, cum metu et tremore vestram salutem operamini;</span>
	<span class="versiculo"><sup>13</sup> Deus est enim, qui operatur in vobis et velle et perficere pro suo beneplacito.</span>
	<span class="versiculo"><sup>14</sup> Omnia facite sine murmurationibus et haesitationibus,</span>
	<span class="versiculo"><sup>15</sup> ut efficiamini sine querela et simplices, filii Dei sine reprehensione in medio generationis pravae et perversae, inter quos lucetis sicut luminaria in mundo,</span>
	<span class="versiculo"><sup>16</sup> verbum vitae firmiter tenentes ad gloriam meam in die Christi, quia non in vacuum cucurri neque in vacuum laboravi.</span>
	<span class="versiculo"><sup>17</sup> Sed et si delibor supra sacrificium et obsequium fidei vestrae, gaudeo et congaudeo omnibus vobis;</span>
	<span class="versiculo"><sup>18</sup> idipsum autem et vos gaudete et congaudete mihi.</span>
	<span class="versiculo"><sup>19</sup> Spero autem in Domino Iesu Timotheum cito me mittere ad vos, ut et ego bono animo sim, cognitis, quae circa vos sunt.</span>
	<span class="versiculo"><sup>20</sup> Neminem enim habeo tam unanimem, qui sincere pro vobis sollicitus sit;</span>
	<span class="versiculo"><sup>21</sup> omnes enim sua quaerunt, non quae sunt Iesu Christi.</span>
	<span class="versiculo"><sup>22</sup> Probationem autem eius cognoscitis, quoniam sicut patri filius mecum servivit in evangelium.</span>
	<span class="versiculo"><sup>23</sup> Hunc igitur spero me mittere, mox ut videro, quae circa me sunt;</span>
	<span class="versiculo"><sup>24</sup> confido autem in Domino, quoniam et ipse cito veniam.</span>
	<span class="versiculo"><sup>25</sup> Necessarium autem existimavi Epaphroditum fratrem et cooperatorem et commilitonem meum, vestrum autem apostolum et ministrum necessitatis meae, mittere ad vos,</span>
	<span class="versiculo"><sup>26</sup> quoniam omnes vos desiderabat et maestus erat, propterea quod audieratis illum infirmatum.</span>
	<span class="versiculo"><sup>27</sup> Nam et infirmatus est usque ad mortem, sed Deus misertus est eius; non solum autem eius, verum et mei, ne tristitiam super tristitiam haberem.</span>
	<span class="versiculo"><sup>28</sup> Festinantius ergo misi illum, ut, viso eo, iterum gaudeatis, et ego sine tristitia sim.</span>
	<span class="versiculo"><sup>29</sup> Excipite itaque illum in Domino cum omni gaudio et eiusmodi cum honore habetote,</span>
	<span class="versiculo"><sup>30</sup> quoniam propter opus Christi usque ad mortem accessit in interitum tradens animam suam, ut suppleret id, quod vobis deerat ministerii erga me.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-philippenses_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
