<div>
	<span class="capitulo">3</span>
	<span class="versiculo"><sup>1</sup> De cetero, fratres mei, gaudete in Domino. Eadem vobis scribe re mihi quidem non pigrum, vobis autem securum.</span>
	<span class="versiculo"><sup>2</sup> Videte canes, videte malos operarios, videte concisionem!</span>
	<span class="versiculo"><sup>3</sup> Nos enim sumus circumcisio, qui Spiritu Dei servimus et gloriamur in Christo Iesu et non in carne fiduciam habentes,</span>
	<span class="versiculo"><sup>4</sup> quamquam ego habeam confidentiam et in carne. Si quis alius videtur confidere in carne, ego magis:</span>
	<span class="versiculo"><sup>5</sup> circumcisus octava die, ex genere Israel, de tribu Beniamin, Hebraeus ex Hebraeis, secundum legem pharisaeus,</span>
	<span class="versiculo"><sup>6</sup> secundum aemulationem persequens ecclesiam, secundum iustitiam, quae in lege est, conversatus sine querela.</span>
	<span class="versiculo"><sup>7</sup> Sed, quae mihi erant lucra, haec arbitratus sum propter Christum detrimentum.</span>
	<span class="versiculo"><sup>8</sup> Verumtamen existimo omnia detrimentum esse propter eminentiam scientiae Christi Iesu Domini mei, propter quem omnia detrimentum feci et arbitror ut stercora, ut Christum lucrifaciam</span>
	<span class="versiculo"><sup>9</sup> et inveniar in illo non habens meam iustitiam, quae ex lege est, sed illam, quae per fidem est Christi, quae ex Deo est iustitia in fide;</span>
	<span class="versiculo"><sup>10</sup> ad cognoscendum illum et virtutem resurrectionis eius et communionem passionum illius, conformans me morti eius,</span>
	<span class="versiculo"><sup>11</sup> si quo modo occurram ad resurrectionem, quae est ex mortuis.</span>
	<span class="versiculo"><sup>12</sup> Non quod iam acceperim aut iam perfectus sim; persequor autem si umquam comprehendam, sicut et comprehensus sum a Christo Iesu.</span>
	<span class="versiculo"><sup>13</sup> Fratres, ego me non arbitror comprehendisse; unum autem: quae quidem retro sunt, obliviscens, ad ea vero, quae ante sunt, extendens me</span>
	<span class="versiculo"><sup>14</sup> ad destinatum persequor, ad bravium supernae vocationis Dei in Christo Iesu.</span>
	<span class="versiculo"><sup>15</sup> Quicumque ergo perfecti, hoc sentiamus; et si quid aliter sapitis, et hoc vobis Deus revelabit;</span>
	<span class="versiculo"><sup>16</sup> verumtamen, ad quod pervenimus, in eodem ambulemus.</span>
	<span class="versiculo"><sup>17</sup> Coimitatores mei estote, fratres, et observate eos, qui ita ambulant, sicut habetis formam nos.</span>
	<span class="versiculo"><sup>18</sup> Multi enim ambulant, quos saepe dicebam vobis, nunc autem et flens dico, inimicos crucis Christi,</span>
	<span class="versiculo"><sup>19</sup> quorum finis interitus, quorum deus venter et gloria in confusione ipsorum, qui terrena sapiunt.</span>
	<span class="versiculo"><sup>20</sup> Noster enim municipatus in caelis est, unde etiam salvatorem exspectamus Dominum Iesum Christum,</span>
	<span class="versiculo"><sup>21</sup> qui transfigurabit corpus humilitatis nostrae, ut illud conforme faciat corpori gloriae suae secundum operationem, qua possit etiam subicere sibi omnia.</span>
</div>
