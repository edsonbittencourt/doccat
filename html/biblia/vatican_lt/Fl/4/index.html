<div>
	<span class="capitulo">4</span>
	<span class="versiculo"><sup>1</sup> Itaque, fratres mei carissimi et desideratissimi, gaudium et co rona mea, sic state in Domino, carissimi!</span>
	<span class="versiculo"><sup>2</sup> Evodiam rogo et Syntychen deprecor idipsum sapere in Domino.</span>
	<span class="versiculo"><sup>3</sup> Etiam rogo et te, germane compar, adiuva illas, quae mecum concertaverunt in evangelio cum Clemente et ceteris adiutoribus meis, quorum nomina sunt in libro vitae.</span>
	<span class="versiculo"><sup>4</sup> Gaudete in Domino semper. Iterum dico: Gaudete!</span>
	<span class="versiculo"><sup>5</sup> Modestia vestra nota sit omnibus hominibus. Dominus prope.</span>
	<span class="versiculo"><sup>6</sup> Nihil solliciti sitis, sed in omnibus oratione et obsecratione cum gratiarum actione petitiones vestrae innotescant apud Deum.</span>
	<span class="versiculo"><sup>7</sup> Et pax Dei, quae exsuperat omnem sensum, custodiet corda vestra et intellegentias vestras in Christo Iesu.</span>
	<span class="versiculo"><sup>8</sup> De cetero, fratres, quaecumque sunt vera, quaecumque pudica, quaecumque iusta, quaecumque casta, quaecumque amabilia, quaecumque bonae famae, si qua virtus et si qua laus, haec cogitate;</span>
	<span class="versiculo"><sup>9</sup> quae et didicistis et accepistis et audistis et vidistis in me, haec agite; et Deus pacis erit vobiscum.</span>
	<span class="versiculo"><sup>10</sup> Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis, opportunitate autem carebatis.</span>
	<span class="versiculo"><sup>11</sup> Non quasi propter penuriam dico, ego enim didici, in quibus sum, sufficiens esse.</span>
	<span class="versiculo"><sup>12</sup> Scio et humiliari, scio et abundare; ubique et in omnibus institutus sum et satiari et esurire et abundare et penuriam pati.</span>
	<span class="versiculo"><sup>13</sup> Omnia possum in eo, qui me confortat.</span>
	<span class="versiculo"><sup>14</sup> Verumtamen bene fecistis communicantes tribulationi meae.</span>
	<span class="versiculo"><sup>15</sup> Scitis autem et vos, Philippenses, quod in principio evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli;</span>
	<span class="versiculo"><sup>16</sup> quia et Thessalonicam et semel et bis in usum mihi misistis.</span>
	<span class="versiculo"><sup>17</sup> Non quia quaero datum, sed requiro fructum, qui abundet in rationem vestram.</span>
	<span class="versiculo"><sup>18</sup> Accepi autem omnia et abundo; repletus sum acceptis ab Epaphrodito, quae misistis odorem suavitatis, hostiam acceptam, placentem Deo.</span>
	<span class="versiculo"><sup>19</sup> Deus autem meus implebit omne desiderium vestrum secundum divitias suas in gloria in Christo Iesu.</span>
	<span class="versiculo"><sup>20</sup> Deo autem et Patri nostro gloria in saecula saeculorum. Amen.</span>
	<span class="versiculo"><sup>21</sup> Salutate omnem sanctum in Christo Iesu. Salutant vos, qui mecum sunt, fratres.</span>
	<span class="versiculo"><sup>22</sup> Salutant vos omnes sancti, maxime autem, qui de Caesaris domo sunt.</span>
	<span class="versiculo"><sup>23</sup> Gratia Domini Iesu Christi cum spiritu vestro. Amen.</span>
</div>
