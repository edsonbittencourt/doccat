<div>
	<span class="capitulo">10</span>
	<span class="versiculo"><sup>1</sup> Fratres, voluntas quidem cordis mei et obsecratio ad Deum pro illis in salutem.</span>
	<span class="versiculo"><sup>2</sup> Testimonium enim perhibeo illis quod aemulationem Dei habent sed non secundum scientiam;</span>
	<span class="versiculo"><sup>3</sup> ignorantes enim Dei iustitiam et suam iustitiam quaerentes statuere, iustitiae Dei non sunt subiecti;</span>
	<span class="versiculo"><sup>4</sup> finis enim legis Christus ad iustitiam omni credenti.</span>
	<span class="versiculo"><sup>5</sup> Moyses enim scribit de iustitia, quae ex lege est: &#x201c; Qui fecerit homo, vivet in eis &#x201d;.</span>
	<span class="versiculo"><sup>6</sup> Quae autem ex fide est iustitia, sic dicit: &#x201c; Ne dixeris in corde tuo: Quis ascendet in caelum?&#x201d;, id est Christum deducere;</span>
	<span class="versiculo"><sup>7</sup> aut: &#x201c; Quis descendet in abyssum? &#x201d;, hoc est Christum ex mortuis revocare.</span>
	<span class="versiculo"><sup>8</sup> Sed quid dicit? &#x201c; Prope te est verbum, in ore tuo et in corde tuo &#x201d;; hoc est verbum fidei, quod praedicamus.</span>
	<span class="versiculo"><sup>9</sup> Quia si confitearis in ore tuo: &#x201c; Dominum Iesum! &#x201d;, et in corde tuo credideris quod Deus illum excitavit ex mortuis, salvus eris.</span>
	<span class="versiculo"><sup>10</sup> Corde enim creditur ad iustitiam, ore autem confessio fit in salutem.</span>
	<span class="versiculo"><sup>11</sup> Dicit enim Scriptura:
&#x201c; Omnis, qui credit in illo, non confundetur &#x201d;.</span>
	<span class="versiculo"><sup>12</sup> Non enim est distinctio Iudaei et Graeci, nam idem Dominus omnium, dives in omnes, qui invocant illum:</span>
	<span class="versiculo"><sup>13</sup> Omnis enim, quicumque invocaverit nomen Domini, salvus erit.</span>
	<span class="versiculo"><sup>14</sup> Quomodo ergo invocabunt, in quem non crediderunt? Aut quomodo credent ei, quem non audierunt? Quomodo autem audient sine praedicante?</span>
	<span class="versiculo"><sup>15</sup> Quomodo vero praedicabunt nisi mittantur? Sicut scriptum est:
&#x201c; Quam speciosi pedes evangelizantium bona &#x201d;.</span>
	<span class="versiculo"><sup>16</sup> Sed non omnes oboedierunt evangelio; Isaias enim dicit:
&#x201c; Domine, quis credidit auditui nostro? &#x201d;.</span>
	<span class="versiculo"><sup>17</sup> Ergo fides ex auditu, auditus autem per verbum Christi.</span>
	<span class="versiculo"><sup>18</sup> Sed dico: Numquid non audierunt? Quin immo,
in omnem terram exiit sonus eorum,
et in fines orbis terrae verba eorum.</span>
	<span class="versiculo"><sup>19</sup> Sed dico: Numquid Israel non cognovit? Primus Moyses dicit:
&#x201c; Ego ad aemulationem vos adducam per Non gentem:
per gentem insipientem ad iram vos provocabo &#x201d;.</span>
	<span class="versiculo"><sup>20</sup> Isaias autem audet et dicit: &#x201c; Inventus sum in non quaerentibus me; palam apparui his, qui me non interrogabant &#x201d;.</span>
	<span class="versiculo"><sup>21</sup> Ad Israel autem dicit: &#x201c; Tota die expandi manus meas ad populum non credentem et contradicentem &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
