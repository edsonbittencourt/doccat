<div>
	<span class="capitulo">8</span>
	<span class="versiculo"><sup>1</sup> Nihil ergo nunc damnationis est his, qui sunt in Christo Iesu;</span>
	<span class="versiculo"><sup>2</sup> lex enim Spiritus vitae in Christo Iesu liberavit te a lege peccati et mortis.</span>
	<span class="versiculo"><sup>3</sup> Nam, quod impossibile erat legi, in quo infirmabatur per carnem, Deus Filium suum mittens in similitudine carnis peccati et pro peccato, damnavit peccatum in carne,</span>
	<span class="versiculo"><sup>4</sup> ut iustitia legis impleretur in nobis, qui non secundum carnem ambulamus sed secundum Spiritum.</span>
	<span class="versiculo"><sup>5</sup> Qui enim secundum carnem sunt, quae carnis sunt, sapiunt; qui vero secundum Spiritum, quae sunt Spiritus.</span>
	<span class="versiculo"><sup>6</sup> Nam sapientia carnis mors, sapientia autem Spiritus vita et pax;</span>
	<span class="versiculo"><sup>7</sup> quoniam sapientia carnis inimicitia est in Deum, legi enim Dei non subicitur nec enim potest.</span>
	<span class="versiculo"><sup>8</sup> Qui autem in carne sunt, Deo placere non possunt.</span>
	<span class="versiculo"><sup>9</sup> Vos autem in carne non estis sed in Spiritu, si tamen Spiritus Dei habitat in vobis. Si quis autem Spiritum Christi non habet, hic non est eius.</span>
	<span class="versiculo"><sup>10</sup> Si autem Christus in vobis est, corpus quidem mortuum est propter peccatum, Spiritus vero vita propter iustitiam.</span>
	<span class="versiculo"><sup>11</sup> Quod si Spiritus eius, qui suscitavit Iesum a mortuis, habitat in vobis, qui suscitavit Christum a mortuis vivificabit et mortalia corpora vestra per inhabitantem Spiritum suum in vobis.</span>
	<span class="versiculo"><sup>12</sup> Ergo, fratres, debitores sumus non carni, ut secundum carnem vivamus.</span>
	<span class="versiculo"><sup>13</sup> Si enim secundum carnem vixeritis, moriemini; si autem Spiritu opera corporis mortificatis, vivetis.</span>
	<span class="versiculo"><sup>14</sup> Quicumque enim Spiritu Dei aguntur, hi filii Dei sunt.</span>
	<span class="versiculo"><sup>15</sup> Non enim accepistis spiritum servitutis iterum in timorem, sed accepistis Spiritum adoptionis filiorum, in quo clamamus: &#x201c; Abba, Pater! &#x201d;.</span>
	<span class="versiculo"><sup>16</sup> Ipse Spiritus testimonium reddit una cum spiritu nostro, quod sumus filii Dei.</span>
	<span class="versiculo"><sup>17</sup> Si autem filii, et heredes: heredes quidem Dei, coheredes autem Christi, si tamen compatimur, ut et conglorificemur.</span>
	<span class="versiculo"><sup>18</sup> Existimo enim quod non sunt condignae passiones huius temporis ad futuram gloriam, quae revelanda est in nobis.</span>
	<span class="versiculo"><sup>19</sup> Nam exspectatio creaturae revelationem filiorum Dei exspectat;</span>
	<span class="versiculo"><sup>20</sup> vanitati enim creatura subiecta est, non volens sed propter eum, qui subiecit, in spem,</span>
	<span class="versiculo"><sup>21</sup> quia et ipsa creatura liberabitur a servitute corruptionis in libertatem gloriae filiorum Dei.</span>
	<span class="versiculo"><sup>22</sup> Scimus enim quod omnis creatura congemiscit et comparturit usque adhuc;</span>
	<span class="versiculo"><sup>23</sup> non solum autem, sed et nos ipsi primitias Spiritus habentes, et ipsi intra nos gemimus adoptionem filiorum exspectantes, redemptionem corporis nostri.</span>
	<span class="versiculo"><sup>24</sup> Spe enim salvi facti sumus; spes autem, quae videtur, non est spes; nam, quod videt, quis sperat?</span>
	<span class="versiculo"><sup>25</sup> Si autem, quod non videmus, speramus, per patientiam exspectamus.</span>
	<span class="versiculo"><sup>26</sup> Similiter autem et Spiritus adiuvat infirmitatem nostram; nam quid oremus, sicut oportet, nescimus, sed ipse Spiritus interpellat gemitibus inenarrabilibus;</span>
	<span class="versiculo"><sup>27</sup> qui autem scrutatur corda, scit quid desideret Spiritus, quia secundum Deum postulat pro sanctis.</span>
	<span class="versiculo"><sup>28</sup> Scimus autem quoniam diligentibus Deum omnia cooperantur in bonum, his, qui secundum propositum vocati sunt.</span>
	<span class="versiculo"><sup>29</sup> Nam, quos praescivit, et praedestinavit conformes fieri imaginis Filii eius, ut sit ipse primogenitus in multis fratribus;</span>
	<span class="versiculo"><sup>30</sup> quos autem praedestinavit, hos et vocavit; et quos vocavit, hos et iustificavit; quos autem iustificavit, illos et glorificavit.</span>
	<span class="versiculo"><sup>31</sup> Quid ergo dicemus ad haec? Si Deus pro nobis, quis contra nos?</span>
	<span class="versiculo"><sup>32</sup> Qui Filio suo non pepercit, sed pro nobis omnibus tradidit illum, quomodo non etiam cum illo omnia nobis donabit?</span>
	<span class="versiculo"><sup>33</sup> Quis accusabit adversus electos Dei? Deus, qui iustificat?</span>
	<span class="versiculo"><sup>34</sup> Quis est qui condemnet? Christus Iesus, qui mortuus est, immo qui suscitatus est, qui et est ad dexteram Dei, qui etiam interpellat pro nobis?</span>
	<span class="versiculo"><sup>35</sup> Quis nos separabit a caritate Christi? Tribulatio an angustia an persecutio an fames an nuditas an periculum an gladius?</span>
	<span class="versiculo"><sup>36</sup> Sicut scriptum est:
&#x201c; Propter te mortificamur tota die,
aestimati sumus ut oves occisionis &#x201d;.</span>
	<span class="versiculo"><sup>37</sup> Sed in his omnibus supervincimus per eum, qui dilexit nos.</span>
	<span class="versiculo"><sup>38</sup> Certus sum enim quia neque mors neque vita neque angeli neque principatus neque instantia neque futura neque virtutes</span>
	<span class="versiculo"><sup>39</sup> neque altitudo neque profundum neque alia quaelibet creatura poterit nos separare a caritate Dei, quae est in Christo Iesu Domino nostro.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
