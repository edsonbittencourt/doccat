<div>
	<span class="capitulo">11</span>
	<span class="versiculo"><sup>1</sup> Dico ergo: Numquid repulit Deus populum suum? Absit! Nam et ego Israelita sum, ex semine Abraham, tribu Beniamin.</span>
	<span class="versiculo"><sup>2</sup> Non reppulit Deus plebem suam, quam praescivit. An nescitis in Elia quid dicit Scriptura? Quemadmodum interpellat Deum adversus Israel:</span>
	<span class="versiculo"><sup>3</sup> &#x201c; Domine, prophetas tuos occiderunt, altaria tua suffoderunt, et ego relictus sum solus, et quaerunt animam meam &#x201d;.</span>
	<span class="versiculo"><sup>4</sup> Sed quid dicit illi responsum divinum?
&#x201c; Reliqui mihi septem milia virorum, qui non curvaverunt genu Baal &#x201d;.</span>
	<span class="versiculo"><sup>5</sup> Sic ergo et in hoc tempore reliquiae secundum electionem gratiae factae sunt. 6 Si autem gratia, iam non ex operibus, alioquin gratia iam non est gratia.</span>
	<span class="versiculo"><sup>7</sup> Quid ergo? Quod quaerit Israel, hoc non est consecutus, electio autem consecuta est; ceteri vero excaecati sunt,</span>
	<span class="versiculo"><sup>8</sup> sicut scriptum est:
&#x201c; Dedit illis Deus spiritum soporis,
oculos, ut non videant,
et aures, ut non audiant,
usque in hodiernum diem &#x201d;.</span>
	<span class="versiculo"><sup>9</sup> Et David dicit:
&#x201c; Fiat mensa eorum in laqueum et in captionem
et in scandalum et in retributionem illis.</span>
	<span class="versiculo"><sup>10</sup> Obscurentur oculi eorum, ne videant,
et dorsum illorum semper incurva! &#x201d;.</span>
	<span class="versiculo"><sup>11</sup> Dico ergo: Numquid sic offenderunt, ut caderent? Absit! Sed illorum casu salus gentibus, ut illi ad aemulationem adducantur.</span>
	<span class="versiculo"><sup>12</sup> Quod si casus illorum divitiae sunt mundi, et deminutio eorum divitiae gentium, quanto magis plenitudo eorum!</span>
	<span class="versiculo"><sup>13</sup> Vobis autem dico gentibus: Quantum quidem ego sum gentium apostolus, ministerium meum honorifico,</span>
	<span class="versiculo"><sup>14</sup> si quo modo ad aemulandum provocem carnem meam et salvos faciam aliquos ex illis.</span>
	<span class="versiculo"><sup>15</sup> Si enim amissio eorum reconciliatio est mundi, quae assumptio, nisi vita ex mortuis?</span>
	<span class="versiculo"><sup>16</sup> Quod si primitiae sanctae sunt, et massa; et si radix sancta, et rami.</span>
	<span class="versiculo"><sup>17</sup> Quod si aliqui ex ramis fracti sunt, tu autem, cum oleaster esses, insertus es in illis et consocius radicis pinguedinis olivae factus es,</span>
	<span class="versiculo"><sup>18</sup> noli gloriari adversus ramos; quod si gloriaris, non tu radicem portas, sed radix te.</span>
	<span class="versiculo"><sup>19</sup> Dices ergo: &#x201c; Fracti sunt rami, ut ego inserar &#x201d;.</span>
	<span class="versiculo"><sup>20</sup> Bene; incredulitate fracti sunt, tu autem fide stas. Noli altum sapere, sed time:</span>
	<span class="versiculo"><sup>21</sup> si enim Deus naturalibus ramis non pepercit, ne forte nec tibi parcat.</span>
	<span class="versiculo"><sup>22</sup> Vide ergo bonitatem et severitatem Dei: in eos quidem, qui ceciderunt, severitatem; in te autem bonitatem Dei, si permanseris in bonitate, alioquin et tu excideris.</span>
	<span class="versiculo"><sup>23</sup> Sed et illi, si non permanserint in incredulitate, inserentur; potens est enim Deus iterum inserere illos!</span>
	<span class="versiculo"><sup>24</sup> Nam si tu ex naturali excisus es oleastro et contra naturam insertus es in bonam olivam, quanto magis hi, qui secundum naturam sunt, inserentur suae olivae.</span>
	<span class="versiculo"><sup>25</sup> Nolo enim vos ignorare, fratres, mysterium hoc, ut non sitis vobis ipsis sapientes, quia caecitas ex parte contigit in Israel, donec plenitudo gentium intraret,</span>
	<span class="versiculo"><sup>26</sup> et sic omnis Israel salvus fiet, sicut scriptum est:
&#x201c; Veniet ex Sion, qui eripiat,
avertet impietates ab Iacob;</span>
	<span class="versiculo"><sup>27</sup> et hoc illis a me testamentum,
cum abstulero peccata eorum &#x201d;.</span>
	<span class="versiculo"><sup>28</sup> Secundum evangelium quidem inimici propter vos, secundum electionem autem carissimi propter patres;</span>
	<span class="versiculo"><sup>29</sup> sine paenitentia enim sunt dona et vocatio Dei!</span>
	<span class="versiculo"><sup>30</sup> Sicut enim aliquando vos non credidistis Deo, nunc autem misericordiam consecuti estis propter illorum incredulitatem,</span>
	<span class="versiculo"><sup>31</sup> ita et isti nunc non crediderunt propter vestram misericordiam, ut et ipsi nunc misericordiam consequantur.</span>
	<span class="versiculo"><sup>32</sup> Conclusit enim Deus omnes in incredulitatem, ut omnium misereatur!</span>
	<span class="versiculo"><sup>33</sup> O altitudo divitiarum et sapientiae et scientiae Dei! Quam incomprehensibilia sunt iudicia eius, et investigabiles viae eius!</span>
	<span class="versiculo"><sup>34</sup> Quis enim cognovit sensum Domini?
Aut quis consiliarius eius fuit?</span>
	<span class="versiculo"><sup>35</sup> Aut quis prior dedit illi,
et retribuetur ei?</span>
	<span class="versiculo"><sup>36</sup> Quoniam ex ipso et per ipsum et in ipsum omnia. Ipsi gloria in saecula. Amen.</span>
</div>
