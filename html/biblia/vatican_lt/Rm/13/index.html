<div>
	<span class="capitulo">13</span>
	<span class="versiculo"><sup>1</sup> Omnis anima potestatibus sublimioribus subdita sit. Non est enim potestas nisi a Deo; quae autem sunt, a Deo ordinatae sunt.</span>
	<span class="versiculo"><sup>2</sup> Itaque, qui resistit potestati, Dei ordinationi resistit; qui autem resistunt ipsi, sibi damnationem acquirent.</span>
	<span class="versiculo"><sup>3</sup> Nam principes non sunt timori bono operi sed malo. Vis autem non timere potestatem? Bonum fac, et habebis laudem ex illa;</span>
	<span class="versiculo"><sup>4</sup> Dei enim ministra est tibi in bonum. Si autem malum feceris, time; non enim sine causa gladium portat; Dei enim ministra est, vindex in iram ei, qui malum agit.</span>
	<span class="versiculo"><sup>5</sup> Ideo necesse est subditos esse, non solum propter iram sed et propter conscientiam.</span>
	<span class="versiculo"><sup>6</sup> Ideo enim et tributa praestatis; ministri enim Dei sunt in hoc ipsum instantes.</span>
	<span class="versiculo"><sup>7</sup> Reddite omnibus debita: cui tributum tributum, cui vectigal vectigal, cui timorem timorem, cui honorem honorem.</span>
	<span class="versiculo"><sup>8</sup> Nemini quidquam debeatis, nisi ut invicem diligatis: qui enim diligit proximum, legem implevit.</span>
	<span class="versiculo"><sup>9</sup> Nam: Non adulterabis, Non occides, Non furaberis, Non concupisces, et si quod est aliud mandatum, in hoc verbo recapitulatur: Diliges proximum tuum tamquam teipsum.</span>
	<span class="versiculo"><sup>10</sup> Dilectio proximo malum non operatur; plenitudo ergo legis est dilectio.</span>
	<span class="versiculo"><sup>11</sup> Et hoc scientes tempus, quia hora est iam vos de somno surgere; nunc enim propior est nobis salus quam cum credidimus.</span>
	<span class="versiculo"><sup>12</sup> Nox processit, dies autem appropiavit. Abiciamus ergo opera tenebrarum et induamur arma lucis.</span>
	<span class="versiculo"><sup>13</sup> Sicut in die honeste ambulemus: non in comissationibus et ebrietatibus, non in cubilibus et impudicitiis, non in contentione et aemulatione;</span>
	<span class="versiculo"><sup>14</sup> sed induite Dominum Iesum Christum et carnis curam ne feceritis in concupiscentiis.</span>
</div>
