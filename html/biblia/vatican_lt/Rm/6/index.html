<div>
	<span class="capitulo">6</span>
	<span class="versiculo"><sup>1</sup> Quid ergo dicemus? Perma nebimus in peccato, ut gratia abundet?</span>
	<span class="versiculo"><sup>2</sup> Absit! Qui enim mortui sumus peccato, quomodo adhuc vivemus in illo?</span>
	<span class="versiculo"><sup>3</sup> An ignoratis quia, quicumque baptizati sumus in Christum Iesum, in mortem ipsius baptizati sumus?</span>
	<span class="versiculo"><sup>4</sup> Consepulti ergo sumus cum illo per baptismum in mortem, ut quemadmodum suscitatus est Christus a mortuis per gloriam Patris, ita et nos in novitate vitae ambulemus.</span>
	<span class="versiculo"><sup>5</sup> Si enim complantati facti sumus similitudini mortis eius, sed et resurrectionis erimus;</span>
	<span class="versiculo"><sup>6</sup> hoc scientes quia vetus homo noster simul crucifixus est, ut destruatur corpus peccati, ut ultra non serviamus peccato.</span>
	<span class="versiculo"><sup>7</sup> Qui enim mortuus est, iustificatus est a peccato.</span>
	<span class="versiculo"><sup>8</sup> Si autem mortui sumus cum Christo, credimus quia simul etiam vivemus cum eo;</span>
	<span class="versiculo"><sup>9</sup> scientes quod Christus suscitatus ex mortuis iam non moritur, mors illi ultra non dominatur.</span>
	<span class="versiculo"><sup>10</sup> Quod enim mortuus est, peccato mortuus est semel; quod autem vivit, vivit Deo.</span>
	<span class="versiculo"><sup>11</sup> Ita et vos existimate vos mortuos quidem esse peccato, viventes autem Deo in Christo Iesu.</span>
	<span class="versiculo"><sup>12</sup> Non ergo regnet peccatum in vestro mortali corpore, ut oboediatis concupiscentiis eius,</span>
	<span class="versiculo"><sup>13</sup> neque exhibeatis membra vestra arma iniustitiae peccato, sed exhibete vos Deo tamquam ex mortuis viventes et membra vestra arma iustitiae Deo.</span>
	<span class="versiculo"><sup>14</sup> Peccatum enim vobis non dominabitur; non enim sub lege estis sed sub gratia.</span>
	<span class="versiculo"><sup>15</sup> Quid ergo? Peccabimus, quoniam non sumus sub lege sed sub gratia? Absit!</span>
	<span class="versiculo"><sup>16</sup> Nescitis quoniam, cui exhibetis vos servos ad oboedientiam, servi estis eius, cui oboeditis, sive peccati ad mortem, sive oboeditionis ad iustitiam?</span>
	<span class="versiculo"><sup>17</sup> Gratias autem Deo quod fuistis servi peccati, oboedistis autem ex corde in eam formam doctrinae, in quam traditi estis,</span>
	<span class="versiculo"><sup>18</sup> liberati autem a peccato servi facti estis iustitiae.</span>
	<span class="versiculo"><sup>19</sup> Humanum dico propter infirmitatem carnis vestrae. Sicut enim exhibuistis membra vestra servientia immunditiae et iniquitati ad iniquitatem, ita nunc exhibete membra vestra servientia iustitiae ad sanctificationem.</span>
	<span class="versiculo"><sup>20</sup> Cum enim servi essetis peccati, liberi eratis iustitiae.</span>
	<span class="versiculo"><sup>21</sup> Quem ergo fructum habebatis tunc, in quibus nunc erubescitis? Nam finis illorum mors!</span>
	<span class="versiculo"><sup>22</sup> Nunc vero liberati a peccato, servi autem facti Deo, habetis fructum vestrum in sanctificationem, finem vero vitam aeternam!</span>
	<span class="versiculo"><sup>23</sup> Stipendia enim peccati mors, donum autem Dei vita aeterna in Christo Iesu Domino nostro.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
