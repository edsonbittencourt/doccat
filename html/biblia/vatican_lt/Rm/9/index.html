<div>
	<span class="capitulo">9</span>
	<span class="versiculo"><sup>1</sup> Veritatem dico in Christo, non mentior, testimonium mihi per hibente conscientia mea in Spiritu Sancto,</span>
	<span class="versiculo"><sup>2</sup> quoniam tristitia est mihi magna, et continuus dolor cordi meo.</span>
	<span class="versiculo"><sup>3</sup> Optarem enim ipse ego anathema esse a Christo pro fratribus meis, cognatis meis secundum carnem,</span>
	<span class="versiculo"><sup>4</sup> qui sunt Israelitae, quorum adoptio est filiorum et gloria et testamenta et legislatio et cultus et promissiones,</span>
	<span class="versiculo"><sup>5</sup> quorum sunt patres, et ex quibus Christus secundum carnem: qui est super omnia Deus benedictus in saecula. Amen.</span>
	<span class="versiculo"><sup>6</sup> Non autem quod exciderit verbum Dei. Non enim omnes, qui ex Israel, hi sunt Israel;</span>
	<span class="versiculo"><sup>7</sup> neque quia semen sunt Abrahae, omnes filii, sed: &#x201c; In Isaac vocabitur tibi semen &#x201d;.</span>
	<span class="versiculo"><sup>8</sup> Id est, non qui filii carnis, hi filii Dei, sed qui filii sunt promissionis, aestimantur semen;</span>
	<span class="versiculo"><sup>9</sup> promissionis enim verbum hoc est: &#x201c; Secundum hoc tempus veniam, et erit Sarae filius &#x201d;.</span>
	<span class="versiculo"><sup>10</sup> Non solum autem, sed et Rebecca ex uno concubitum habens, Isaac patre nostro;</span>
	<span class="versiculo"><sup>11</sup> cum enim nondum nati fuissent aut aliquid egissent bonum aut malum, ut secundum electionem propositum Dei maneret,</span>
	<span class="versiculo"><sup>12</sup> non ex operibus sed ex vocante dictum est ei: &#x201c; Maior serviet minori &#x201d;;</span>
	<span class="versiculo"><sup>13</sup> sicut scriptum est: &#x201c; Iacob dilexi, Esau autem odio habui &#x201d;.</span>
	<span class="versiculo"><sup>14</sup> Quid ergo dicemus? Numquid iniustitia apud Deum? Absit!</span>
	<span class="versiculo"><sup>15</sup> Moysi enim dicit: &#x201c; Miserebor, cuius misereor, et misericordiam praestabo, cui misericordiam praesto &#x201d;.</span>
	<span class="versiculo"><sup>16</sup> Igitur non volentis neque currentis sed miserentis Dei.</span>
	<span class="versiculo"><sup>17</sup> Dicit enim Scriptura pharaoni: &#x201c; In hoc ipsum excitavi te, ut ostendam in te virtutem meam, et ut annuntietur nomen meum in universa terra &#x201d;.</span>
	<span class="versiculo"><sup>18</sup> Ergo, cuius vult, miseretur et, quem vult, indurat.</span>
	<span class="versiculo"><sup>19</sup> Dices itaque mihi: &#x201c; Quid ergo adhuc queritur? Voluntati enim eius quis restitit? &#x201d;.</span>
	<span class="versiculo"><sup>20</sup> O homo, sed tu quis es, qui respondeas Deo? Numquid dicet figmentum ei, qui se finxit: &#x201c; Quid me fecisti sic? &#x201d;.</span>
	<span class="versiculo"><sup>21</sup> An non habet potestatem figulus luti ex eadem massa facere aliud quidem vas in honorem, aliud vero in ignominiam?</span>
	<span class="versiculo"><sup>22</sup> Quod si volens Deus ostendere iram et notam facere potentiam suam, sustinuit in multa patientia vasa irae aptata in interitum;</span>
	<span class="versiculo"><sup>23</sup> et ut ostenderet divitias gloriae suae in vasa misericordiae, quae praeparavit in gloriam,</span>
	<span class="versiculo"><sup>24</sup> quos et vocavit nos non solum ex Iudaeis sed etiam ex gentibus?</span>
	<span class="versiculo"><sup>25</sup> Sicut et in Osee dicit:
&#x201c; Vocabo Non plebem meam Plebem meam
et Non dilectam Dilectam.</span>
	<span class="versiculo"><sup>26</sup> Et erit: in loco, ubi dictum est eis:
&#x201c;Non plebs mea vos&#x201d;,
ibi vocabuntur Filii Dei vivi &#x201d;.</span>
	<span class="versiculo"><sup>27</sup> Isaias autem clamat pro Israel: &#x201c; Si fuerit numerus filiorum Israel tamquam arena maris, reliquiae salvae fient.</span>
	<span class="versiculo"><sup>28</sup> Verbum enim consummans et brevians faciet Dominus super terram &#x201d;.</span>
	<span class="versiculo"><sup>29</sup> Et sicut praedixit Isaias:
&#x201c; Nisi Dominus Sabaoth reliquisset nobis semen,
sicut Sodoma facti essemus
et sicut Gomorra similes fuissemus &#x201d;.</span>
	<span class="versiculo"><sup>30</sup> Quid ergo dicemus? Quod gentes, quae non sectabantur iustitiam, apprehenderunt iustitiam, iustitiam autem, quae ex fide est;</span>
	<span class="versiculo"><sup>31</sup> Israel vero sectans legem iustitiae in legem non pervenit.</span>
	<span class="versiculo"><sup>32</sup> Quare? Quia non ex fide sed quasi ex operibus; offenderunt in lapidem offensionis,</span>
	<span class="versiculo"><sup>33</sup> sicut scriptum est:
&#x201c; Ecce pono in Sion lapidem offensionis et petram scandali;
et, qui credit in eo, non confundetur &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
