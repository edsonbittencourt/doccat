<div>
	<span class="capitulo">1</span>
	<span class="versiculo"><sup>1</sup> Paulus servus Christi Iesu, vocatus apostolus, segregatus in evangelium Dei,</span>
	<span class="versiculo"><sup>2</sup> quod ante promiserat per prophetas suos in Scripturis sanctis</span>
	<span class="versiculo"><sup>3</sup> de Filio suo, qui factus est ex semine David secundum carnem,</span>
	<span class="versiculo"><sup>4</sup> qui constitutus est Filius Dei in virtute secundum Spiritum sanctificationis ex resurrectione mortuorum, Iesu Christo Domino nostro,</span>
	<span class="versiculo"><sup>5</sup> per quem accepimus gratiam et apostolatum ad oboeditionem fidei in omnibus gentibus pro nomine eius,</span>
	<span class="versiculo"><sup>6</sup> in quibus estis et vos vocati Iesu Christi,</span>
	<span class="versiculo"><sup>7</sup> omnibus, qui sunt Romae dilectis Dei, vocatis sanctis: gratia vobis et pax a Deo Patre nostro et Domino Iesu Christo.</span>
	<span class="versiculo"><sup>8</sup> Primum quidem gratias ago Deo meo per Iesum Christum pro omnibus vobis, quia fides vestra annuntiatur in universo mundo;</span>
	<span class="versiculo"><sup>9</sup> testis enim mihi est Deus, cui servio in spiritu meo in evangelio Filii eius, quomodo sine intermissione memoriam vestri faciam</span>
	<span class="versiculo"><sup>10</sup> semper in orationibus meis obsecrans, si quo modo tandem aliquando prosperum iter habeam in voluntate Dei veniendi ad vos.</span>
	<span class="versiculo"><sup>11</sup> Desidero enim videre vos, ut aliquid impertiar gratiae vobis spiritalis ad confirmandos vos,</span>
	<span class="versiculo"><sup>12</sup> id est una vobiscum consolari per eam, quae invicem est, fidem vestram atque meam.</span>
	<span class="versiculo"><sup>13</sup> Nolo autem vos ignorare, fratres, quia saepe proposui venire ad vos et prohibitus sum usque adhuc, ut aliquem fructum habeam et in vobis, sicut et in ceteris gentibus.</span>
	<span class="versiculo"><sup>14</sup> Graecis ac barbaris, sapientibus et insipientibus debitor sum.</span>
	<span class="versiculo"><sup>15</sup> Itaque, quod in me est, promptus sum et vobis, qui Romae estis, evangelizare.</span>
	<span class="versiculo"><sup>16</sup> Non enim erubesco evangelium: virtus enim Dei est in salutem omni credenti, Iudaeo primum et Graeco.</span>
	<span class="versiculo"><sup>17</sup> Iustitia enim Dei in eo revelatur ex fide in fidem, sicut scriptum est: &#x201c; Iustus autem ex fide vivet &#x201d;.</span>
	<span class="versiculo"><sup>18</sup> Revelatur enim ira Dei de caelo super omnem impietatem et iniustitiam hominum, qui veritatem in iniustitia detinent,</span>
	<span class="versiculo"><sup>19</sup> quia, quod noscibile est Dei, manifestum est in illis; Deus enim illis manifestavit.</span>
	<span class="versiculo"><sup>20</sup> Invisibilia enim ipsius a creatura mundi per ea, quae facta sunt, intellecta conspiciuntur, sempiterna eius et virtus et divinitas, ut sint inexcusabiles;</span>
	<span class="versiculo"><sup>21</sup> quia, cum cognovissent Deum, non sicut Deum glorificaverunt aut gratias egerunt, sed evanuerunt in cogitationibus suis, et obscuratum est insipiens cor eorum.</span>
	<span class="versiculo"><sup>22</sup> Dicentes se esse sapientes, stulti facti sunt,</span>
	<span class="versiculo"><sup>23</sup> et mutaverunt gloriam incorruptibilis Dei in similitudinem imaginis corruptibilis hominis et volucrum et quadrupedum et serpentium.</span>
	<span class="versiculo"><sup>24</sup> Propter quod tradidit illos Deus in concupiscentiis cordis eorum in immunditiam, ut ignominia afficiant corpora sua in semetipsis,</span>
	<span class="versiculo"><sup>25</sup> qui commutaverunt veritatem Dei in mendacio et coluerunt et servierunt creaturae potius quam Creatori, qui est benedictus in saecula. Amen.</span>
	<span class="versiculo"><sup>26</sup> Propterea tradidit illos Deus in passiones ignominiae. Nam et feminae eorum immutaverunt naturalem usum in eum, qui est contra naturam;</span>
	<span class="versiculo"><sup>27</sup> similiter et masculi, relicto naturali usu feminae, exarserunt in desideriis suis in invicem, masculi in masculos turpitudinem operantes et mercedem, quam oportuit, erroris sui in semetipsis recipientes.</span>
	<span class="versiculo"><sup>28</sup> Et sicut non probaverunt Deum habere in notitia, tradidit eos Deus in reprobum sensum, ut faciant, quae non conveniunt,</span>
	<span class="versiculo"><sup>29</sup> repletos omni iniquitate, malitia, avaritia, nequitia, plenos invidia, homicidio, contentione, dolo, malignitate, susurrones,</span>
	<span class="versiculo"><sup>30</sup> detractores, Deo odibiles, contumeliosos, superbos, elatos, inventores malorum, parentibus non oboedientes,</span>
	<span class="versiculo"><sup>31</sup> insipientes, incompositos, sine affectione, sine misericordia.</span>
	<span class="versiculo"><sup>32</sup> Qui cum iudicium Dei cognovissent, quoniam qui talia agunt, digni sunt morte, non solum ea faciunt, sed et consentiunt facientibus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
