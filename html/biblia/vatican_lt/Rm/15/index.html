<div>
	<span class="capitulo">15</span>
	<span class="versiculo"><sup>1</sup> Debemus autem nos fir miores imbecillitates infir morum sustinere et non nobis placere.</span>
	<span class="versiculo"><sup>2</sup> Unusquisque nostrum proximo placeat in bonum ad aedificationem;</span>
	<span class="versiculo"><sup>3</sup> etenim Christus non sibi placuit, sed sicut scriptum est: &#x201c; Improperia improperantium tibi ceciderunt super me &#x201d;.</span>
	<span class="versiculo"><sup>4</sup> Quaecumque enim antea scripta sunt, ad nostram doctrinam scripta sunt, ut per patientiam et consolationem Scripturarum spem habeamus.</span>
	<span class="versiculo"><sup>5</sup> Deus autem patientiae et solacii det vobis idipsum sapere in alterutrum secundum Christum Iesum,</span>
	<span class="versiculo"><sup>6</sup> ut unanimes uno ore glorificetis Deum et Patrem Domini nostri Iesu Christi.</span>
	<span class="versiculo"><sup>7</sup> Propter quod suscipite invicem, sicut et Christus suscepit vos, in gloriam Dei.</span>
	<span class="versiculo"><sup>8</sup> Dico enim Christum ministrum fuisse circumcisionis propter veritatem Dei ad confirmandas promissiones patrum;</span>
	<span class="versiculo"><sup>9</sup> gentes autem propter misericordiam glorificare Deum, sicut scriptum est:
&#x201c; Propter hoc confitebor tibi in gentibus et nomini tuo cantabo &#x201d;.</span>
	<span class="versiculo"><sup>10</sup> Et iterum dicit: &#x201c; Laetamini, gentes, cum plebe eius &#x201d;.</span>
	<span class="versiculo"><sup>11</sup> Et iterum:
&#x201c; Laudate, omnes gentes, Dominum,
et magnificent eum omnes populi &#x201d;.</span>
	<span class="versiculo"><sup>12</sup> Et rursus Isaias ait:
&#x201c; Erit radix Iesse,
et qui exsurget regere gentes:
in eo gentes sperabunt &#x201d;.</span>
	<span class="versiculo"><sup>13</sup> Deus autem spei repleat vos omni gaudio et pace in credendo, ut abundetis in spe in virtute Spiritus Sancti.</span>
	<span class="versiculo"><sup>14</sup> Certus sum autem, fratres mei, et ego ipse de vobis, quoniam et ipsi pleni estis bonitate, repleti omni scientia, ita ut possitis et alterutrum monere.</span>
	<span class="versiculo"><sup>15</sup> Audacius autem scripsi vobis ex parte, tamquam in memoriam vos reducens propter gratiam, quae data est mihi a Deo,</span>
	<span class="versiculo"><sup>16</sup> ut sim minister Christi Iesu ad gentes, consecrans evangelium Dei, ut fiat oblatio gentium accepta, sanctificata in Spiritu Sancto.</span>
	<span class="versiculo"><sup>17</sup> Habeo igitur gloriationem in Christo Iesu ad Deum;</span>
	<span class="versiculo"><sup>18</sup> non enim audebo aliquid loqui eorum, quae per me non effecit Christus in oboedientiam gentium, verbo et factis,</span>
	<span class="versiculo"><sup>19</sup> in virtute signorum et prodigiorum, in virtute Spiritus, ita ut ab Ierusalem et per circuitum usque in Illyricum repleverim evangelium Christi,</span>
	<span class="versiculo"><sup>20</sup> sic autem contendens praedicare evangelium, non ubi nominatus est Christus, ne super alienum fundamentum aedificarem,</span>
	<span class="versiculo"><sup>21</sup> sed sicut scriptum est:
&#x201c; Quibus non est annuntiatum de eo, videbunt;
et, qui non audierunt, intellegent &#x201d;.</span>
	<span class="versiculo"><sup>22</sup> Propter quod et impediebar plurimum venire ad vos;</span>
	<span class="versiculo"><sup>23</sup> nunc vero ulterius locum non habens in his regionibus, cupiditatem autem habens veniendi ad vos ex multis iam annis,</span>
	<span class="versiculo"><sup>24</sup> cum in Hispaniam proficisci coepero, spero enim quod praeteriens videam vos et a vobis deducar illuc, si vobis primum ex parte fruitus fuero.</span>
	<span class="versiculo"><sup>25</sup> Nunc autem proficiscor in Ierusalem ministrare sanctis;</span>
	<span class="versiculo"><sup>26</sup> probaverunt enim Macedonia et Achaia communicationem aliquam facere in pauperes sanctorum, qui sunt in Ierusalem.</span>
	<span class="versiculo"><sup>27</sup> Placuit enim eis, et debitores sunt eorum; nam si spiritalibus eorum communicaverunt gentes, debent et in carnalibus ministrare eis.</span>
	<span class="versiculo"><sup>28</sup> Hoc igitur cum consummavero et assignavero eis fructum hunc, proficiscar per vos in Hispaniam;</span>
	<span class="versiculo"><sup>29</sup> scio autem quoniam veniens ad vos, in abundantia benedictionis Christi veniam.</span>
	<span class="versiculo"><sup>30</sup> Obsecro autem vos, fratres, per Dominum nostrum Iesum Christum et per caritatem Spiritus, ut concertemini mecum in orationibus pro me ad Deum,</span>
	<span class="versiculo"><sup>31</sup> ut liberer ab infidelibus, qui sunt in Iudaea, et ministerium meum pro Ierusalem acceptum sit sanctis,</span>
	<span class="versiculo"><sup>32</sup> ut veniens ad vos in gaudio per voluntatem Dei refrigerer vobiscum.</span>
	<span class="versiculo"><sup>33</sup> Deus autem pacis sit cum omnibus vobis. Amen.</span>
</div>
