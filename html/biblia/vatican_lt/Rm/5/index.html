<div>
	<span class="capitulo">5</span>
	<span class="versiculo"><sup>1</sup> Iustificati igitur ex fide, pacem habemus ad Deum per Domi num nostrum Iesum Christum,</span>
	<span class="versiculo"><sup>2</sup> per quem et accessum habemus fide in gratiam istam, in qua stamus et gloriamur in spe gloriae Dei.</span>
	<span class="versiculo"><sup>3</sup> Non solum autem, sed et gloriamur in tribulationibus, scientes quod tribulatio patientiam operatur,</span>
	<span class="versiculo"><sup>4</sup> patientia autem probationem, probatio vero spem;</span>
	<span class="versiculo"><sup>5</sup> spes autem non confundit, quia caritas Dei diffusa est in cordibus nostris per Spiritum Sanctum, qui datus est nobis.</span>
	<span class="versiculo"><sup>6</sup> Adhuc enim Christus, cum adhuc infirmi essemus, secundum tempus pro impiis mortuus est.</span>
	<span class="versiculo"><sup>7</sup> Vix enim pro iusto quis moritur; nam pro bono forsitan quis et audeat mori.</span>
	<span class="versiculo"><sup>8</sup> Commendat autem suam caritatem Deus in nos, quoniam, cum adhuc peccatores essemus, Christus pro nobis mortuus est.</span>
	<span class="versiculo"><sup>9</sup> Multo igitur magis iustificati nunc in sanguine ipsius, salvi erimus ab ira per ipsum!</span>
	<span class="versiculo"><sup>10</sup> Si enim, cum inimici essemus, reconciliati sumus Deo per mortem Filii eius, multo magis reconciliati salvi erimus in vita ipsius;</span>
	<span class="versiculo"><sup>11</sup> non solum autem, sed et gloriamur in Deo per Dominum nostrum Iesum Christum, per quem nunc reconciliationem accepimus.</span>
	<span class="versiculo"><sup>12</sup> Propterea, sicut per unum hominem peccatum in hunc mundum intravit, et per peccatum mors, et ita in omnes homines mors pertransiit, eo quod omnes peccaverunt.</span>
	<span class="versiculo"><sup>13</sup> Usque ad legem enim peccatum erat in mundo; peccatum autem non imputatur, cum lex non est,</span>
	<span class="versiculo"><sup>14</sup> sed regnavit mors ab Adam usque ad Moysen etiam in eos, qui non peccaverunt in similitudine praevaricationis Adae, qui est figura futuri.</span>
	<span class="versiculo"><sup>15</sup> Sed non sicut delictum, ita et donum; si enim unius delicto multi mortui sunt, multo magis gratia Dei et donum in gratia unius hominis Iesu Christi in multos abundavit.</span>
	<span class="versiculo"><sup>16</sup> Et non sicut per unum, qui peccavit, ita et donum; nam iudicium ex uno in condemnationem, gratia autem ex multis delictis in iustificationem.</span>
	<span class="versiculo"><sup>17</sup> Si enim unius delicto mors regnavit per unum, multo magis, qui abundantiam gratiae et donationis iustitiae accipiunt, in vita regnabunt per unum Iesum Christum.</span>
	<span class="versiculo"><sup>18</sup> Igitur sicut per unius delictum in omnes homines in condemnationem, sic et per unius iustitiam in omnes homines in iustificationem vitae;</span>
	<span class="versiculo"><sup>19</sup> sicut enim per inoboedientiam unius hominis peccatores constituti sunt multi, ita et per unius oboeditionem iusti constituentur multi.</span>
	<span class="versiculo"><sup>20</sup> Lex autem subintravit, ut abundaret delictum; ubi autem abundavit peccatum, superabundavit gratia,</span>
	<span class="versiculo"><sup>21</sup> ut sicut regnavit peccatum in morte, ita et gratia regnet per iustitiam in vitam aeternam per Iesum Christum Dominum nostrum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
