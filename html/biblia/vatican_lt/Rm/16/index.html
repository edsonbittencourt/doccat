<div>
    <span class="capitulo">16</span>
    <span class="versiculo"><sup>1</sup> Commendo autem vobis Phoebem sororem nostram, quae est ministra ecclesiae, quae est Cenchreis,</span>
    <span class="versiculo"><sup>2</sup> ut eam suscipiatis in Domino digne sanctis et assistatis ei in quocumque negotio vestri indiguerit; etenim ipsa astitit multis et mihi ipsi.</span>
    <span class="versiculo"><sup>3</sup> Salutate Priscam et Aquilam adiutores meos in Christo Iesu,</span>
    <span class="versiculo"><sup>4</sup> qui pro anima mea suas cervices supposuerunt, quibus non solus ego gratias ago sed et cunctae ecclesiae gentium;</span>
    <span class="versiculo"><sup>5</sup> et domesticam eorum ecclesiam.
Salutate Epaenetum dilectum mihi, primitias Asiae in Christo.</span>
    <span class="versiculo"><sup>6</sup> Salutate Mariam, quae multum laboravit in vobis.</span>
    <span class="versiculo"><sup>7</sup> Salutate Andronicum et Iuniam cognatos meos et concaptivos meos, qui sunt nobiles in apostolis, qui et ante me fuerunt in Christo.</span>
    <span class="versiculo"><sup>8</sup> Salutate Ampliatum dilectissimum mihi in Domino.</span>
    <span class="versiculo"><sup>9</sup> Salutate Urbanum adiutorem nostrum in Christo et Stachyn dilectum meum.</span>
    <span class="versiculo"><sup>10</sup> Salutate Apellem probatum in Christo. Salutate eos, qui sunt ex Aristobuli.</span>
    <span class="versiculo"><sup>11</sup> Salutate Herodionem cognatum meum. Salutate eos, qui sunt ex Narcissi, qui sunt in Domino.</span>
    <span class="versiculo"><sup>12</sup> Salutate Tryphaenam et Tryphosam, quae laborant in Domino. Salutate Persidam carissimam, quae multum laboravit in Domino.</span>
    <span class="versiculo"><sup>13</sup> Salutate Rufum electum in Domino et matrem eius et meam.</span>
    <span class="versiculo"><sup>14</sup> Salutate Asyncritum, Phlegonta, Hermen, Patrobam, Hermam et, qui cum eis sunt, fratres.</span>
    <span class="versiculo"><sup>15</sup> Salutate Philologum et Iuliam, Nereum et sororem eius et Olympam et omnes, qui cum eis sunt, sanctos.</span>
    <span class="versiculo"><sup>16</sup> Salutate invicem in osculo sancto. Salutant vos omnes ecclesiae Christi.</span>
    <span class="versiculo"><sup>17</sup> Rogo autem vos, fratres, ut observetis eos, qui dissensiones et offendicula praeter doctrinam, quam vos didicistis, faciunt, et declinate ab illis;</span>
    <span class="versiculo"><sup>18</sup> huiusmodi enim Domino nostro Christo non serviunt sed suo ventri, et per dulces sermones et benedictiones seducunt corda innocentium.</span>
    <span class="versiculo"><sup>19</sup> Vestra enim oboedientia ad omnes pervenit; gaudeo igitur in vobis, sed volo vos sapientes esse in bono et simplices in malo.</span>
    <span class="versiculo"><sup>20</sup> Deus autem pacis conteret Satanam sub pedibus vestris velociter.
Gratia Domini nostri Iesu vobiscum.</span>
    <span class="versiculo"><sup>21</sup> Salutat vos Timotheus adiutor meus et Lucius et Iason et Sosipater cognati mei.</span>
    <span class="versiculo"><sup>22</sup> Saluto vos ego Tertius, qui scripsi epistulam in Domino.</span>
    <span class="versiculo"><sup>23</sup> Salutat vos Gaius hospes meus et universae ecclesiae. Salutat vos Erastus arcarius civitatis et Quartus frater.</span>
    <span class="versiculo"><sup>(24)</sup> </span>
    <span class="versiculo"><sup>25</sup> Ei autem, qui potens est vos confirmare iuxta evangelium meum et praedicationem Iesu Christi secundum revelationem mysterii temporibus aeternis taciti,</span>
    <span class="versiculo"><sup>26</sup> manifestati autem nunc, et per scripturas Prophetarum secundum praeceptum aeterni Dei ad oboeditionem fidei in cunctis gentibus patefacti,</span>
    <span class="versiculo"><sup>27</sup> soli sapienti Deo per Iesum Christum, cui gloria in saecula. Amen.</span>
</div>
