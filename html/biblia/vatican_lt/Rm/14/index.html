<div>
    <span class="capitulo">14</span>
    <span class="versiculo"><sup>1</sup> Infirmum autem in fide assumite, non in disceptatio nibus cogitationum.</span>
    <span class="versiculo"><sup>2</sup> Alius enim credit manducare omnia; qui autem infirmus est, holus manducat.</span>
    <span class="versiculo"><sup>3</sup> Is qui manducat, non manducantem non spernat; et, qui non manducat, manducantem non iudicet, Deus enim illum assumpsit.</span>
    <span class="versiculo"><sup>4</sup> Tu quis es, qui iudices alienum servum? Suo domino stat aut cadit; stabit autem, potens est enim Dominus statuere illum.</span>
    <span class="versiculo"><sup>5</sup> Nam alius iudicat inter diem et diem, alius iudicat omnem diem; unusquisque in suo sensu abundet.</span>
    <span class="versiculo"><sup>6</sup> Qui sapit diem, Domino sapit; et, qui manducat, Domino manducat, gratias enim agit Deo; et, qui non manducat, Domino non manducat et gratias agit Deo.</span>
    <span class="versiculo"><sup>7</sup> Nemo enim nostrum sibi vivit, et nemo sibi moritur; 8 sive enim vivimus, Domino vivimus, sive morimur, Domino morimur. Sive ergo vivimus, sive morimur, Domini sumus.</span>
    <span class="versiculo"><sup>9</sup> In hoc enim Christus et mortuus est et vixit, ut et mortuorum et vivorum dominetur.</span>
    <span class="versiculo"><sup>10</sup> Tu autem, quid iudicas fratrem tuum? Aut tu, quare spernis fratrem tuum? Omnes enim stabimus ante tribunal Dei;</span>
    <span class="versiculo"><sup>11</sup> scriptum est enim:
&#x201c; Vivo ego, dicit Dominus,
mihi flectetur omne genu,
et omnis lingua confitebitur Deo &#x201d;.</span>
    <span class="versiculo"><sup>12</sup> Itaque unusquisque nostrum pro se rationem reddet Deo.</span>
    <span class="versiculo"><sup>13</sup> Non ergo amplius invicem iudicemus, sed hoc iudicate magis, ne ponatis offendiculum fratri vel scandalum.</span>
    <span class="versiculo"><sup>14</sup> Scio et certus sum in Domino Iesu, quia nihil commune per seipsum, nisi ei, qui existimat quid commune esse, illi commune est.</span>
    <span class="versiculo"><sup>15</sup> Si enim propter cibum frater tuus contristatur, iam non secundum caritatem ambulas. Noli cibo tuo illum perdere, pro quo Christus mortuus est!</span>
    <span class="versiculo"><sup>16</sup> Non ergo blasphemetur bonum vestrum!</span>
    <span class="versiculo"><sup>17</sup> Non est enim regnum Dei esca et potus, sed iustitia et pax et gaudium in Spiritu Sancto;</span>
    <span class="versiculo"><sup>18</sup> qui enim in hoc servit Christo, placet Deo et probatus est hominibus.</span>
    <span class="versiculo"><sup>19</sup> Itaque, quae pacis sunt, sectemur et quae aedificationis sunt in invicem.</span>
    <span class="versiculo"><sup>20</sup> Noli propter escam destruere opus Dei! Omnia quidem munda sunt, sed malum est homini, qui per offendiculum manducat.</span>
    <span class="versiculo"><sup>21</sup> Bonum est non manducare carnem et non bibere vinum neque id, in quo frater tuus offendit.</span>
    <span class="versiculo"><sup>22</sup> Tu, quam fidem habes, penes temetipsum habe coram Deo. Beatus, qui non iudicat semetipsum in eo quod probat.</span>
    <span class="versiculo"><sup>23</sup> Qui autem discernit si manducaverit, damnatus est, quia non ex fide; omne autem, quod non ex fide, peccatum est.</span>
</div>
