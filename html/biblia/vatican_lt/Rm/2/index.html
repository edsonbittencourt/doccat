<div>
	<span class="capitulo">2</span>
	<span class="versiculo"><sup>1</sup> Propter quod inexcusabilis es, o homo omnis, qui iudicas. In quo enim iudicas alterum, teipsum condemnas; eadem enim agis, qui iudicas.</span>
	<span class="versiculo"><sup>2</sup> Scimus enim quoniam iudicium Dei est secundum veritatem in eos, qui talia agunt.</span>
	<span class="versiculo"><sup>3</sup> Existimas autem hoc, o homo, qui iudicas eos, qui talia agunt, et facis ea, quia tu effugies iudicium Dei?</span>
	<span class="versiculo"><sup>4</sup> An divitias benignitatis eius et patientiae et longanimitatis contemnis, ignorans quoniam benignitas Dei ad paenitentiam te adducit?</span>
	<span class="versiculo"><sup>5</sup> Secundum duritiam autem tuam et impaenitens cor thesaurizas tibi iram in die irae et revelationis iusti iudicii Dei,</span>
	<span class="versiculo"><sup>6</sup> qui reddet unicuique secundum opera eius:</span>
	<span class="versiculo"><sup>7</sup> his quidem, qui secundum patientiam boni operis gloriam et honorem et incorruptionem quaerunt, vitam aeternam;</span>
	<span class="versiculo"><sup>8</sup> his autem, qui ex contentione et non oboediunt veritati, oboediunt autem iniquitati, ira et indignatio.</span>
	<span class="versiculo"><sup>9</sup> Tribulatio et angustia in omnem animam hominis operantis malum, Iudaei primum et Graeci;</span>
	<span class="versiculo"><sup>10</sup> gloria autem et honor et pax omni operanti bonum, Iudaeo primum et Graeco.</span>
	<span class="versiculo"><sup>11</sup> Non est enim personarum acceptio apud Deum!</span>
	<span class="versiculo"><sup>12</sup> Quicumque enim sine lege peccaverunt, sine lege et peribunt; et, quicumque in lege peccaverunt, per legem iudicabuntur.</span>
	<span class="versiculo"><sup>13</sup> Non enim auditores legis iusti sunt apud Deum, sed factores legis iustificabuntur.</span>
	<span class="versiculo"><sup>14</sup> Cum enim gentes, quae legem non habent, naturaliter, quae legis sunt, faciunt, eiusmodi legem non habentes ipsi sibi sunt lex;</span>
	<span class="versiculo"><sup>15</sup> qui ostendunt opus legis scriptum in cordibus suis, testimonium simul reddente illis conscientia ipsorum, et inter se invicem cogitationibus accusantibus aut etiam defendentibus,</span>
	<span class="versiculo"><sup>16</sup> in die, cum iudicabit Deus occulta hominum secundum evangelium meum per Christum Iesum.</span>
	<span class="versiculo"><sup>17</sup> Si autem tu Iudaeus cognominaris et requiescis in lege et gloriaris in Deo,</span>
	<span class="versiculo"><sup>18</sup> et nosti Voluntatem et discernis potiora instructus per legem,</span>
	<span class="versiculo"><sup>19</sup> et confidis teipsum ducem esse caecorum, lumen eorum, qui in tenebris sunt,</span>
	<span class="versiculo"><sup>20</sup> eruditorem insipientium, magistrum infantium, habentem formam scientiae et veritatis in lege.</span>
	<span class="versiculo"><sup>21</sup> Qui ergo alium doces, teipsum non doces? Qui praedicas non furandum, furaris?</span>
	<span class="versiculo"><sup>22</sup> Qui dicis non moechandum, moecharis? Qui abominaris idola, templa spolias?</span>
	<span class="versiculo"><sup>23</sup> Qui in lege gloriaris, per praevaricationem legis Deum inhonoras?</span>
	<span class="versiculo"><sup>24</sup> &#x201c; Nomen enim Dei propter vos blasphematur inter gentes &#x201d;, sicut scriptum est.</span>
	<span class="versiculo"><sup>25</sup> Circumcisio quidem prodest, si legem observes; si autem praevaricator legis sis, circumcisio tua praeputium facta est.</span>
	<span class="versiculo"><sup>26</sup> Si igitur praeputium iustitias legis custodiat, nonne praeputium illius in circumcisionem reputabitur?</span>
	<span class="versiculo"><sup>27</sup> Et iudicabit, quod ex natura est praeputium legem consummans, te, qui per litteram et circumcisionem praevaricator legis es.</span>
	<span class="versiculo"><sup>28</sup> Non enim qui manifesto Iudaeus est, neque quae manifesto in carne circumcisio,</span>
	<span class="versiculo"><sup>29</sup> sed qui in abscondito Iudaeus est, et circumcisio cordis in spiritu non littera, cuius laus non ex hominibus sed ex Deo est.</span>
</div>
