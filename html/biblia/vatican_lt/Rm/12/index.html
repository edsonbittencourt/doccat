<div>
	<span class="capitulo">12</span>
	<span class="versiculo"><sup>1</sup> Obsecro itaque vos, fratres, per misericordiam Dei, ut exhibeatis corpora vestra hostiam viventem, sanctam, Deo placentem, rationabile obsequium vestrum;</span>
	<span class="versiculo"><sup>2</sup> et nolite conformari huic saeculo, sed transformamini renovatione mentis, ut probetis quid sit voluntas Dei, quid bonum et bene placens et perfectum.</span>
	<span class="versiculo"><sup>3</sup> Dico enim per gratiam, quae data est mihi, omnibus, qui sunt inter vos, non altius sapere quam oportet sapere, sed sapere ad sobrietatem, unicuique sicut Deus divisit mensuram fidei.</span>
	<span class="versiculo"><sup>4</sup> Sicut enim in uno corpore multa membra habemus, omnia autem membra non eundem actum habent,</span>
	<span class="versiculo"><sup>5</sup> ita multi unum corpus sumus in Christo, singuli autem alter alterius membra.</span>
	<span class="versiculo"><sup>6</sup> Habentes autem donationes secundum gratiam, quae data est nobis, differentes: sive prophetiam, secundum rationem fidei;</span>
	<span class="versiculo"><sup>7</sup> sive ministerium, in ministrando; sive qui docet, in doctrina;</span>
	<span class="versiculo"><sup>8</sup> sive qui exhortatur, in exhortando; qui tribuit, in simplicitate; qui praeest, in sollicitudine; qui miseretur, in hilaritate.</span>
	<span class="versiculo"><sup>9</sup> Dilectio sine simulatione. Odientes malum, adhaerentes bono;</span>
	<span class="versiculo"><sup>10</sup> caritate fraternitatis invicem diligentes, honore invicem praevenientes,</span>
	<span class="versiculo"><sup>11</sup> sollicitudine non pigri, spiritu ferventes, Domino servientes,</span>
	<span class="versiculo"><sup>12</sup> spe gaudentes, in tribulatione patientes, orationi instantes,</span>
	<span class="versiculo"><sup>13</sup> necessitatibus sanctorum communicantes, hospitalitatem sectantes.</span>
	<span class="versiculo"><sup>14</sup> Benedicite persequentibus; benedicite et nolite maledicere!</span>
	<span class="versiculo"><sup>15</sup> Gaudere cum gaudentibus, flere cum flentibus.</span>
	<span class="versiculo"><sup>16</sup> Idipsum invicem sentientes, non alta sapientes, sed humilibus consentientes. Nolite esse prudentes apud vosmetipsos.</span>
	<span class="versiculo"><sup>17</sup> Nulli malum pro malo reddentes; providentes bona coram omnibus hominibus;</span>
	<span class="versiculo"><sup>18</sup> si fieri potest, quod ex vobis est, cum omnibus hominibus pacem habentes;</span>
	<span class="versiculo"><sup>19</sup> non vosmetipsos vindicantes, carissimi, sed date locum irae, scriptum est enim: &#x201c; Mihi vindicta, ego retribuam &#x201d;, dicit Dominus.</span>
	<span class="versiculo"><sup>20</sup> Sed si esurierit inimicus tuus, ciba illum; si sitit, potum da illi. Hoc enim faciens, carbones ignis congeres super caput eius.</span>
	<span class="versiculo"><sup>21</sup> Noli vinci a malo, sed vince in bono malum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-romanos_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
