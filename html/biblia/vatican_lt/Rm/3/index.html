<div>
    <span class="capitulo">3</span>
    <span class="versiculo"><sup>1</sup> Quid ergo amplius est Iudaeo, aut quae utilitas circumcisionis?</span>
    <span class="versiculo"><sup>2</sup> Multum per omnem modum. Primum quidem, quia credita sunt illis eloquia Dei.</span>
    <span class="versiculo"><sup>3</sup> Quid enim, si quidam non crediderunt? Numquid incredulitas illorum fidem Dei evacuabit?</span>
    <span class="versiculo"><sup>4</sup> Absit! Exstet autem Deus verax, omnis autem homo mendax, sicut scriptum est: &#x201c; Ut iustificeris in sermonibus tuis et vincas cum iudicaris &#x201d;.</span>
    <span class="versiculo"><sup>5</sup> Si autem iniustitia nostra iustitiam Dei commendat, quid dicemus? Numquid iniustus Deus, qui infert iram? Secundum hominem dico.</span>
    <span class="versiculo"><sup>6</sup> Absit! Alioquin quomodo iudicabit Deus mundum?</span>
    <span class="versiculo"><sup>7</sup> Si enim veritas Dei in meo mendacio abundavit in gloriam ipsius, quid adhuc et ego tamquam peccator iudicor?</span>
    <span class="versiculo"><sup>8</sup> Et non, sicut blasphemamur, et sicut aiunt quidam nos dicere: &#x201c; Faciamus mala, ut veniant bona &#x201d;? Quorum damnatio iusta est.</span>
    <span class="versiculo"><sup>9</sup> Quid igitur? Praecellimus eos? Nequaquam! Antea enim causati sumus Iudaeos et Graecos omnes sub peccato esse,</span>
    <span class="versiculo"><sup>10</sup> sicut scriptum est:
&#x201c; Non est iustus quisquam,</span>
    <span class="versiculo"><sup>11</sup> non est intellegens, non est requirens Deum.</span>
    <span class="versiculo"><sup>12</sup> Omnes declinaverunt, simul inutiles facti sunt;
non est qui faciat bonum, non est usque ad unum.</span>
    <span class="versiculo"><sup>13</sup> Sepulcrum patens est guttur eorum,
linguis suis dolose agebant,
venenum aspidum sub labiis eorum,</span>
    <span class="versiculo"><sup>14</sup> quorum os maledictione et amaritudine plenum est;</span>
    <span class="versiculo"><sup>15</sup> veloces pedes eorum ad effundendum sanguinem,</span>
    <span class="versiculo"><sup>16</sup> contritio et infelicitas in viis eorum,</span>
    <span class="versiculo"><sup>17</sup> et viam pacis non cognoverunt.</span>
    <span class="versiculo"><sup>18</sup> Non est timor Dei ante oculos eorum &#x201d;.</span>
    <span class="versiculo"><sup>19</sup> Scimus autem quoniam, quaecumque lex loquitur, his, qui in lege sunt, loquitur, ut omne os obstruatur, et obnoxius fiat omnis mundus Deo;</span>
    <span class="versiculo"><sup>20</sup> quia ex operibus legis non iustificabitur omnis caro coram illo, per legem enim cognitio peccati.</span>
    <span class="versiculo"><sup>21</sup> Nunc autem sine lege iustitia Dei manifestata est, testificata a Lege et Prophetis,</span>
    <span class="versiculo"><sup>22</sup> iustitia autem Dei per fidem Iesu Christi, in omnes, qui credunt. Non enim est distinctio:</span>
    <span class="versiculo"><sup>23</sup> omnes enim peccaverunt et egent gloria Dei,</span>
    <span class="versiculo"><sup>24</sup> iustificati gratis per gratiam ipsius per redemptionem, quae est in Christo Iesu;</span>
    <span class="versiculo"><sup>25</sup> quem proposuit Deus propitiatorium per fidem in sanguine ipsius ad ostensionem iustitiae suae, cum praetermisisset praecedentia delicta</span>
    <span class="versiculo"><sup>26</sup> in sustentatione Dei, ad ostensionem iustitiae eius in hoc tempore, ut sit ipse iustus et iustificans eum, qui ex fide est Iesu.</span>
    <span class="versiculo"><sup>27</sup> Ubi est ergo gloriatio? Exclusa est. Per quam legem? Operum? Non, sed per legem fidei.</span>
    <span class="versiculo"><sup>28</sup> Arbitramur enim iustificari hominem per fidem sine operibus legis.</span>
    <span class="versiculo"><sup>29</sup> An Iudaeorum Deus tantum? Nonne et gentium? Immo et gentium,</span>
    <span class="versiculo"><sup>30</sup> quoniam quidem unus Deus, qui iustificabit circumcisionem ex fide et praeputium per fidem.</span>
    <span class="versiculo"><sup>31</sup> Legem ergo destruimus per fidem? Absit, sed legem statuimus.</span>
</div>
