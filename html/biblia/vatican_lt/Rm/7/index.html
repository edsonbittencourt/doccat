<div>
	<span class="capitulo">7</span>
	<span class="versiculo"><sup>1</sup> An ignoratis, fratres &#x2014; scienti bus enim legem loquor &#x2014; quia lex in homine dominatur, quanto tempore vivit?</span>
	<span class="versiculo"><sup>2</sup> Nam quae sub viro est mulier, viventi viro alligata est lege; si autem mortuus fuerit vir, soluta est a lege viri.</span>
	<span class="versiculo"><sup>3</sup> Igitur, vivente viro, vocabitur adultera, si fuerit alterius viri; si autem mortuus fuerit vir, libera est a lege, ut non sit adultera, si fuerit alterius viri.</span>
	<span class="versiculo"><sup>4</sup> Itaque, fratres mei, et vos mortificati estis legi per corpus Christi, ut sitis alterius, eius qui ex mortuis suscitatus est, ut fructificaremus Deo.</span>
	<span class="versiculo"><sup>5</sup> Cum enim essemus in carne, passiones peccatorum, quae per legem sunt, operabantur in membris nostris, ut fructificarent morti;</span>
	<span class="versiculo"><sup>6</sup> nunc autem soluti sumus a lege, mortui ei, in qua detinebamur, ita ut serviamus in novitate Spiritus et non in vetustate litterae.</span>
	<span class="versiculo"><sup>7</sup> Quid ergo dicemus? Lex peccatum est? Absit! Sed peccatum non cognovi, nisi per legem; nam concupiscentiam nescirem, nisi lex diceret: &#x201c; Non concupisces &#x201d;.</span>
	<span class="versiculo"><sup>8</sup> Occasione autem accepta, peccatum per mandatum operatum est in me omnem concupiscentiam; sine lege enim peccatum mortuum erat.</span>
	<span class="versiculo"><sup>9</sup> Ego autem vivebam sine lege aliquando; sed, cum venisset mandatum, peccatum revixit,</span>
	<span class="versiculo"><sup>10</sup> ego autem mortuus sum; et inventum est mihi mandatum, quod erat ad vitam, hoc esse ad mortem;</span>
	<span class="versiculo"><sup>11</sup> nam peccatum, occasione accepta, per mandatum seduxit me et per illud occidit.</span>
	<span class="versiculo"><sup>12</sup> Itaque lex quidem sancta, et mandatum sanctum et iustum et bonum.</span>
	<span class="versiculo"><sup>13</sup> Quod ergo bonum est, mihi factum est mors? Absit! Sed peccatum, ut appareat peccatum, per bonum mihi operatum est mortem; ut fiat supra modum peccans peccatum per mandatum.</span>
	<span class="versiculo"><sup>14</sup> Scimus enim quod lex spiritalis est; ego autem carnalis sum, venumdatus sub peccato.</span>
	<span class="versiculo"><sup>15</sup> Quod enim operor, non intellego; non enim, quod volo, hoc ago, sed quod odi, illud facio.</span>
	<span class="versiculo"><sup>16</sup> Si autem, quod nolo, illud facio, consentio legi quoniam bona.</span>
	<span class="versiculo"><sup>17</sup> Nunc autem iam non ego operor illud, sed, quod habitat in me, peccatum.</span>
	<span class="versiculo"><sup>18</sup> Scio enim quia non habitat in me, hoc est in carne mea, bonum; nam velle adiacet mihi, operari autem bonum, non!</span>
	<span class="versiculo"><sup>19</sup> Non enim, quod volo bonum, facio, sed, quod nolo malum, hoc ago.</span>
	<span class="versiculo"><sup>20</sup> Si autem, quod nolo, illud facio, iam non ego operor illud, sed, quod habitat in me, peccatum.</span>
	<span class="versiculo"><sup>21</sup> Invenio igitur hanc legem volenti mihi facere bonum, quoniam mihi malum adiacet.</span>
	<span class="versiculo"><sup>22</sup> Condelector enim legi Dei secundum interiorem hominem;</span>
	<span class="versiculo"><sup>23</sup> video autem aliam legem in membris meis repugnantem legi mentis meae et captivantem me in lege peccati, quae est in membris meis.</span>
	<span class="versiculo"><sup>24</sup> Infelix ego homo! Quis me liberabit de corpore mortis huius?</span>
	<span class="versiculo"><sup>25</sup> Gratias autem Deo per Iesum Christum Dominum nostrum! Igitur ego ipse mente servio legi Dei, carne autem legi peccati.</span>
</div>
