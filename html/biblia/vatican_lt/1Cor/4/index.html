<div>
    <span class="capitulo">4</span>
    <span class="versiculo"><sup>1</sup> Sic nos existimet homo ut mi nistros Christi et dispensatores mysteriorum Dei.</span>
    <span class="versiculo"><sup>2</sup> Hic iam quaeritur inter dispensatores, ut fidelis quis inveniatur.</span>
    <span class="versiculo"><sup>3</sup> Mihi autem pro minimo est, ut a vobis iudicer aut ab humano die. Sed neque meipsum iudico;</span>
    <span class="versiculo"><sup>4</sup> nihil enim mihi conscius sum, sed non in hoc iustificatus sum. Qui autem iudicat me, Dominus est!</span>
    <span class="versiculo"><sup>5</sup> Itaque nolite ante tempus quidquam iudicare, quoadusque veniat Dominus, qui et illuminabit abscondita tenebrarum et manifestabit consilia cordium; et tunc laus erit unicuique a Deo.</span>
    <span class="versiculo"><sup>6</sup> Haec autem, fratres, transfiguravi in me et Apollo propter vos, ut in nobis discatis illud: &#x201c; Ne supra quae scripta sunt &#x201d;, ne unus pro alio inflemini adversus alterum.</span>
    <span class="versiculo"><sup>7</sup> Quis enim te discernit? Quid autem habes, quod non accepisti? Si autem accepisti, quid gloriaris, quasi non acceperis?</span>
    <span class="versiculo"><sup>8</sup> Iam saturati estis, iam divites facti estis. Sine nobis regnastis; et utinam regnaretis, ut et nos vobiscum regnaremus.</span>
    <span class="versiculo"><sup>9</sup> Puto enim, Deus nos apostolos novissimos ostendit tamquam morti destinatos, quia spectaculum facti sumus mundo et angelis et hominibus.</span>
    <span class="versiculo"><sup>10</sup> Nos stulti propter Christum, vos autem prudentes in Christo; nos infirmi, vos autem fortes; vos gloriosi, nos autem ignobiles.</span>
    <span class="versiculo"><sup>11</sup> Usque in hanc horam et esurimus et sitimus et nudi sumus et colaphis caedimur et instabiles sumus</span>
    <span class="versiculo"><sup>12</sup> et laboramus operantes manibus nostris; maledicti benedicimus, persecutionem passi sustinemus,</span>
    <span class="versiculo"><sup>13</sup> blasphemati obsecramus; tamquam purgamenta mundi facti sumus, omnium peripsema, usque adhuc.</span>
    <span class="versiculo"><sup>14</sup> Non ut confundam vos, haec scribo, sed ut quasi filios meos carissimos moneam;</span>
    <span class="versiculo"><sup>15</sup> nam si decem milia paedagogorum habeatis in Christo, sed non multos patres, nam in Christo Iesu per evangelium ego vos genui.</span>
    <span class="versiculo"><sup>16</sup> Rogo ergo vos: imitatorcs mei estote!</span>
    <span class="versiculo"><sup>17</sup> Ideo misi ad vos Timotheum, qui est filius meus carissimus et fidelis in Domino, qui vos commonefaciat vias meas, quae sunt in Christo, sicut ubique in omni ecclesia doceo.</span>
    <span class="versiculo"><sup>18</sup> Tamquam non venturus sim ad vos, sic inflati sunt quidam;</span>
    <span class="versiculo"><sup>19</sup> veniam autem cito ad vos, si Dominus voluerit, et cognoscam non sermonem eorum, qui inflati sunt, sed virtutem;</span>
    <span class="versiculo"><sup>20</sup> non enim in sermone est regnum Dei sed in virtute.</span>
    <span class="versiculo"><sup>21</sup> Quid vultis? In virga veniam ad vos an in caritate et spiritu mansuetudinis?</span>
</div>
