<div>
	<span class="capitulo">2</span>
	<span class="versiculo"><sup>1</sup> Et ego, cum venissem ad vos, fratres, veni non per sublimita tem sermonis aut sapientiae annuntians vobis mysterium Dei.</span>
	<span class="versiculo"><sup>2</sup> Non enim iudicavi scire me aliquid inter vos nisi Iesum Christum et hunc crucifixum.</span>
	<span class="versiculo"><sup>3</sup> Et ego in infirmitate et timore et tremore multo fui apud vos,</span>
	<span class="versiculo"><sup>4</sup> et sermo meus et praedicatio mea non in persuasibilibus sapientiae verbis sed in ostensione Spiritus et virtutis,</span>
	<span class="versiculo"><sup>5</sup> ut fides vestra non sit in sapientia hominum sed in virtute Dei.</span>
	<span class="versiculo"><sup>6</sup> Sapientiam autem loquimur inter perfectos, sapientiam vero non huius saeculi neque principum huius saeculi, qui destruuntur,</span>
	<span class="versiculo"><sup>7</sup> sed loquimur Dei sapientiam in mysterio, quae abscondita est, quam praedestinavit Deus ante saecula in gloriam nostram,</span>
	<span class="versiculo"><sup>8</sup> quam nemo principum huius saeculi cognovit; si enim cognovissent, numquam Dominum gloriae crucifixissent.</span>
	<span class="versiculo"><sup>9</sup> Sed sicut scriptum est: &#x201c; Quod oculus non vidit, nec auris audivit, nec in cor hominis ascendit, quae praeparavit Deus his, qui diligunt illum &#x201d;.</span>
	<span class="versiculo"><sup>10</sup> Nobis autem revelavit Deus per Spiritum; Spiritus enim omnia scrutatur, etiam profunda Dei.</span>
	<span class="versiculo"><sup>11</sup> Quis enim scit hominum, quae sint hominis, nisi spiritus hominis, qui in ipso est? Ita et, quae Dei sunt, nemo cognovit nisi Spiritus Dei.</span>
	<span class="versiculo"><sup>12</sup> Nos autem non spiritum mundi accepimus, sed Spiritum, qui ex Deo est, ut sciamus, quae a Deo donata sunt nobis;</span>
	<span class="versiculo"><sup>13</sup> quae et loquimur non in doctis humanae sapientiae sed in doctis Spiritus verbis, spiritalibus spiritalia comparantes.</span>
	<span class="versiculo"><sup>14</sup> Animalis autem homo non percipit, quae sunt Spiritus Dei, stultitia enim sunt illi, et non potest intellegere, quia spiritaliter examinantur;</span>
	<span class="versiculo"><sup>15</sup> spiritalis autem iudicat omnia, et ipse a nemine iudicatur.</span>
	<span class="versiculo"><sup>16</sup> Quis enim cognovit sensum Domini,
qui instruat eum?
Nos autem sensum Christi habemus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
