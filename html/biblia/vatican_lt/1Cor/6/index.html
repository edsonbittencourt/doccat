<div>
	<span class="capitulo">6</span>
	<span class="versiculo"><sup>1</sup> Audet aliquis vestrum habens negotium adversus alterum iu dicari apud iniquos et non apud sanctos?</span>
	<span class="versiculo"><sup>2</sup> An nescitis quoniam sancti de mundo iudicabunt? Et si in vobis iudicabitur mundus, indigni estis minimis iudiciis?</span>
	<span class="versiculo"><sup>3</sup> Nescitis quoniam angelos iudicabimus, quanto magis saecularia?</span>
	<span class="versiculo"><sup>4</sup> Saecularia igitur iudicia si habueritis, contemptibiles, qui sunt in ecclesia, illos constituite ad iudicandum?</span>
	<span class="versiculo"><sup>5</sup> Ad verecundiam vestram dico! Sic non est inter vos sapiens quisquam, qui possit iudicare inter fratrem suum?</span>
	<span class="versiculo"><sup>6</sup> Sed frater cum fratre iudicio contendit, et hoc apud infideles?</span>
	<span class="versiculo"><sup>7</sup> Iam quidem omnino defectio est vobis, quod iudicia habetis inter vosmetipsos! Quare non magis iniuriam accipitis, quare non magis fraudem patimini?</span>
	<span class="versiculo"><sup>8</sup> Sed vos iniuriam facitis et fraudatis, et hoc fratribus!</span>
	<span class="versiculo"><sup>9</sup> An nescitis quia iniqui regnum Dei non possidebunt? Nolite errare: neque fornicarii neque idolis servientes neque adulteri neque molles neque masculorum concubitores</span>
	<span class="versiculo"><sup>10</sup> neque fures neque avari, non ebriosi, non maledici, non rapaces regnum Dei possidebunt.</span>
	<span class="versiculo"><sup>11</sup> Et haec quidam fuistis. Sed abluti estis, sed sanctificati estis, sed iustificati estis in nomine Domini Iesu Christi et in Spiritu Dei nostri!</span>
	<span class="versiculo"><sup>12</sup> &#x201c; Omnia mihi licent! &#x201d;. Sed non omnia expediunt. &#x201c; Omnia mihi licent! &#x201d;. Sed ego sub nullius redigar potestate.</span>
	<span class="versiculo"><sup>13</sup> &#x201c; Esca ventri, et venter escis! &#x201d;. Deus autem et hunc et has destruet. Corpus autem non fornicationi sed Domino, et Dominus corpori;</span>
	<span class="versiculo"><sup>14</sup> Deus vero et Dominum suscitavit et nos suscitabit per virtutem suam.</span>
	<span class="versiculo"><sup>15</sup> Nescitis quoniam corpora vestra membra Christi sunt? Tollens ergo membra Christi faciam membra meretricis? Absit!</span>
	<span class="versiculo"><sup>16</sup> An nescitis quoniam, qui adhaeret meretrici, unum corpus est? &#x201c; Erunt enim, inquit, duo in carne una &#x201d;.</span>
	<span class="versiculo"><sup>17</sup> Qui autem adhaeret Domino, unus Spiritus est.</span>
	<span class="versiculo"><sup>18</sup> Fugite fornicationem! Omne peccatum, quodcumque fecerit homo, extra corpus est; qui autem fornicatur, in corpus suum peccat.</span>
	<span class="versiculo"><sup>19</sup> An nescitis quoniam corpus vestrum templum est Spiritus Sancti, qui in vobis est, quem habetis a Deo, et non estis vestri?</span>
	<span class="versiculo"><sup>20</sup> Empti enim estis pretio! Glorificate ergo Deum in corpore vestro.</span>
</div>
