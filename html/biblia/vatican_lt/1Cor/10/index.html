<div>
    <span class="capitulo">10</span>
    <span class="versiculo"><sup>1</sup> Nolo enim vos ignorare, fra tres, quoniam patres nostri omnes sub nube fuerunt et omnes mare transierunt</span>
    <span class="versiculo"><sup>2</sup> et omnes in Moyse baptizati sunt in nube et in mari</span>
    <span class="versiculo"><sup>3</sup> et omnes eandem escam spiritalem manducaverunt</span>
    <span class="versiculo"><sup>4</sup> et omnes eundem potum spiritalem biberunt; bibebant autem de spiritali, consequente eos, petra; petra autem erat Christus.</span>
    <span class="versiculo"><sup>5</sup> Sed non in pluribus eorum complacuit sibi Deus, nam prostrati sunt in deserto.</span>
    <span class="versiculo"><sup>6</sup> Haec autem figurae fuerunt nostrae, ut non simus concupiscentes malorum, sicut et illi concupierunt.</span>
    <span class="versiculo"><sup>7</sup> Neque idolorum cultores efficiamini, sicut quidam ex ipsis; quemadmodum scriptum est: &#x201c; Sedit populus manducare et bibere, et surrexerunt ludere &#x201d;.</span>
    <span class="versiculo"><sup>8</sup> Neque fornicemur, sicut quidam ex ipsis fornicati sunt, et ceciderunt una die viginti tria milia.</span>
    <span class="versiculo"><sup>9</sup> Neque tentemus Christum, sicut quidam eorum tentaverunt et a serpentibus perierunt.</span>
    <span class="versiculo"><sup>10</sup> Neque murmuraveritis, sicut quidam eorum murmuraverunt et perierunt ab exterminatore.</span>
    <span class="versiculo"><sup>11</sup> Haec autem in figura contingebant illis; scripta sunt autem ad correptionem nostram, in quos fines saeculorum devenerunt.</span>
    <span class="versiculo"><sup>12</sup> Itaque, qui se existimat stare, videat, ne cadat.</span>
    <span class="versiculo"><sup>13</sup> Tentatio vos non apprehendit nisi humana; fidelis autem Deus, qui non patietur vos tentari super id quod potestis, sed faciet cum tentatione etiam proventum, ut possitis sustinere.</span>
    <span class="versiculo"><sup>14</sup> Propter quod, carissimi mihi, fugite ab idolorum cultura.</span>
    <span class="versiculo"><sup>15</sup> Ut prudentibus loquor; vos iudicate, quod dico:</span>
    <span class="versiculo"><sup>16</sup> Calix benedictionis, cui benedicimus, nonne communicatio sanguinis Christi est? Et panis, quem frangimus, nonne communicatio corporis Christi est?</span>
    <span class="versiculo"><sup>17</sup> Quoniam unus panis, unum corpus multi sumus, omnes enim de uno pane participamur.</span>
    <span class="versiculo"><sup>18</sup> Videte Israel secundum carnem: nonne, qui edunt hostias, communicantes sunt altari?</span>
    <span class="versiculo"><sup>19</sup> Quid ergo dico? Quod idolothytum sit aliquid? Aut quod idolum sit aliquid?</span>
    <span class="versiculo"><sup>20</sup> Sed, quae immolant, daemoniis immolant et non Deo; nolo autem vos communicantes fieri daemoniis.</span>
    <span class="versiculo"><sup>21</sup> Non potestis calicem Domini bibere et calicem daemoniorum; non potestis mensae Domini participes esse et mensae daemoniorum.</span>
    <span class="versiculo"><sup>22</sup> An aemulamur Dominum? Numquid fortiores illo sumus?</span>
    <span class="versiculo"><sup>23</sup> &#x201c; Omnia licent! &#x201d;. Sed non omnia expediunt. &#x201c; Omnia licent! &#x201d;. Sed non omnia aedificant.</span>
    <span class="versiculo"><sup>24</sup> Nemo, quod suum est, quaerat, sed quod alterius.</span>
    <span class="versiculo"><sup>25</sup> Omne, quod in macello venit, manducate, nihil interrogantes propter conscientiam;</span>
    <span class="versiculo"><sup>26</sup> Domini enim est terra, et plenitudo eius.</span>
    <span class="versiculo"><sup>27</sup> Si quis vocat vos infidelium, et vultis ire, omne, quod vobis apponitur, manducate, nihil interrogantes propter conscientiam.</span>
    <span class="versiculo"><sup>28</sup> Si quis autem vobis dixerit: &#x201c; Hoc immolaticium est idolis &#x201d;, nolite manducare, propter illum, qui indicavit, et propter conscientiam;</span>
    <span class="versiculo"><sup>29</sup> conscientiam autem dico non tuam ipsius sed alterius. Ut quid enim libertas mea iudicatur ab alia conscientia?</span>
    <span class="versiculo"><sup>30</sup> Si ego cum gratia participo, quid blasphemor pro eo, quod gratias ago?</span>
    <span class="versiculo"><sup>31</sup> Sive ergo manducatis sive bibitis sive aliud quid facitis, omnia in gloriam Dei facite.</span>
    <span class="versiculo"><sup>32</sup> Sine offensione estote Iudaeis et Graecis et ecclesiae Dei,</span>
    <span class="versiculo"><sup>33</sup> sicut et ego per omnia omnibus placeo, non quaerens, quod mihi utile est, sed quod multis, ut salvi fiant.</span>
</div>
