<div>
    <span class="capitulo">13</span>
    <span class="versiculo"><sup>1</sup> Si linguis hominum loquar et angelorum, caritatem autem non habeam, factus sum velut aes sonans aut cymbalum tinniens.</span>
    <span class="versiculo"><sup>2</sup> Et si habuero prophetiam et noverim mysteria omnia et omnem scientiam, et si habuero omnem fidem, ita ut montes transferam, caritatem autem non habuero, nihil sum.</span>
    <span class="versiculo"><sup>3</sup> Et si distribuero in cibos omnes facultates meas et si tradidero corpus meum, ut glorier, caritatem autem non habuero, nihil mihi prodest.</span>
    <span class="versiculo"><sup>4</sup> Caritas patiens est, benigna est caritas, non aemulatur, non agit superbe, non inflatur,</span>
    <span class="versiculo"><sup>5</sup> non est ambitiosa, non quaerit, quae sua sunt, non irritatur, non cogitat malum,</span>
    <span class="versiculo"><sup>6</sup> non gaudet super iniquitatem, congaudet autem veritati;</span>
    <span class="versiculo"><sup>7</sup> omnia suffert, omnia credit, omnia sperat, omnia sustinet.</span>
    <span class="versiculo"><sup>8</sup> Caritas numquam excidit. Sive prophetiae, evacuabuntur; sive linguae, cessabunt; sive scientia, destruetur.</span>
    <span class="versiculo"><sup>9</sup> Ex parte enim cognoscimus et ex parte prophetamus;</span>
    <span class="versiculo"><sup>10</sup> cum autem venerit, quod perfectum est, evacuabitur, quod ex parte est.</span>
    <span class="versiculo"><sup>11</sup> Cum essem parvulus, loquebar ut parvulus, sapiebam ut parvulus, cogitabam ut parvulus; quando factus sum vir, evacuavi, quae erant parvuli.</span>
    <span class="versiculo"><sup>12</sup> Videmus enim nunc per speculum in aenigmate, tunc autem facie ad faciem; nunc cognosco ex parte, tunc autem cognoscam, sicut et cognitus sum.</span>
    <span class="versiculo"><sup>13</sup> Nunc autem manet fides, spes, caritas, tria haec; maior autem ex his est caritas.</span>
</div>
