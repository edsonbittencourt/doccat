<div>
	<span class="capitulo">15</span>
	<span class="versiculo"><sup>1</sup> Notum autem vobis facio, fratres, evangelium, quod evangelizavi vobis, quod et accepistis, in quo et statis,</span>
	<span class="versiculo"><sup>2</sup> per quod et salvamini, qua ratione evangelizaverim vobis, si tenetis, nisi si frustra credidistis!</span>
	<span class="versiculo"><sup>3</sup> Tradidi enim vobis in primis, quod et accepi, quoniam Christus mortuus est pro peccatis nostris secundum Scripturas</span>
	<span class="versiculo"><sup>4</sup> et quia sepultus est et quia suscitatus est tertia die secundum Scripturas</span>
	<span class="versiculo"><sup>5</sup> et quia visus est Cephae et post haec Duodecim;</span>
	<span class="versiculo"><sup>6</sup> deinde visus est plus quam quingentis fratribus simul, ex quibus plures manent usque adhuc, quidam autem dormierunt;</span>
	<span class="versiculo"><sup>7</sup> deinde visus est Iacobo, deinde apostolis omnibus;</span>
	<span class="versiculo"><sup>8</sup> novissime autem omnium, tamquam abortivo, visus est et mihi.</span>
	<span class="versiculo"><sup>9</sup> Ego enim sum minimus apostolorum, qui non sum dignus vocari apostolus, quoniam persecutus sum ecclesiam Dei;</span>
	<span class="versiculo"><sup>10</sup> gratia autem Dei sum id, quod sum, et gratia eius in me vacua non fuit, sed abundantius illis omnibus laboravi; non ego autem, sed gratia Dei mecum.</span>
	<span class="versiculo"><sup>11</sup> Igitur sive ego sive illi, sic praedicamus, et sic credidistis.</span>
	<span class="versiculo"><sup>12</sup> Si autem Christus praedicatur quod suscitatus est a mortuis, quomodo quidam dicunt in vobis quoniam resurrectio mortuorum non est?</span>
	<span class="versiculo"><sup>13</sup> Si autem resurrectio mortuorum non est, neque Christus suscitatus est!</span>
	<span class="versiculo"><sup>14</sup> Si autem Christus non suscitatus est, inanis est ergo praedicatio nostra, inanis est et fides vestra;</span>
	<span class="versiculo"><sup>15</sup> invenimur autem et falsi testes Dei, quoniam testimonium diximus adversus Deum quod suscitaverit Christum, quem non suscitavit, si revera mortui non resurgunt.</span>
	<span class="versiculo"><sup>16</sup> Nam si mortui non resurgunt, neque Christus resurrexit;</span>
	<span class="versiculo"><sup>17</sup> quod si Christus non resurrexit, stulta est fides vestra; adhuc estis in peccatis vestris.</span>
	<span class="versiculo"><sup>18</sup> Ergo et, qui dormierunt in Christo, perierunt.</span>
	<span class="versiculo"><sup>19</sup> Si in hac vita tantum in Christo sperantes sumus, miserabiliores sumus omnibus hominibus.</span>
	<span class="versiculo"><sup>20</sup> Nunc autem Christus resurrexit a mortuis, primitiae dormientium.</span>
	<span class="versiculo"><sup>21</sup> Quoniam enim per hominem mors, et per hominem resurrectio mortuorum:</span>
	<span class="versiculo"><sup>22</sup> sicut enim in Adam omnes moriuntur, ita et in Christo omnes vivificabuntur.</span>
	<span class="versiculo"><sup>23</sup> Unusquisque autem in suo ordine: primitiae Christus; deinde hi, qui sunt Christi, in adventu eius;</span>
	<span class="versiculo"><sup>24</sup> deinde finis, cum tradiderit regnum Deo et Patri, cum evacuaverit omnem principatum et omnem potestatem et virtutem.</span>
	<span class="versiculo"><sup>25</sup> Oportet autem illum regnare, donec ponat omnes inimicos sub pedibus eius.</span>
	<span class="versiculo"><sup>26</sup> Novissima autem inimica destruetur mors;</span>
	<span class="versiculo"><sup>27</sup> omnia enim subiecit sub pedibus eius. Cum autem dicat: &#x201c;Omnia subiecta sunt&#x201d;, sine dubio praeter eum, qui subiecit ei omnia.</span>
	<span class="versiculo"><sup>28</sup> Cum autem subiecta fuerint illi omnia, tunc ipse Filius subiectus erit illi, qui sibi subiecit omnia, ut sit Deus omnia in omnibus.</span>
	<span class="versiculo"><sup>29</sup> Alioquin quid facient, qui baptizantur pro mortuis? Si omnino mortui non resurgunt, ut quid et baptizantur pro illis?</span>
	<span class="versiculo"><sup>30</sup> Ut quid et nos periclitamur omni hora?</span>
	<span class="versiculo"><sup>31</sup> Cotidie morior, utique per vestram gloriationem, fratres, quam habeo in Christo Iesu Domino nostro!</span>
	<span class="versiculo"><sup>32</sup> Si secundum hominem ad bestias pugnavi Ephesi, quid mihi prodest? Si mortui non resurgunt, manducemus et bibamus, cras enim moriemur.</span>
	<span class="versiculo"><sup>33</sup> Noli te seduci: &#x201c; Corrumpunt mores bonos colloquia mala &#x201d;.</span>
	<span class="versiculo"><sup>34</sup> Evigilate iuste et nolite peccare! Ignorantiam enim Dei quidam ha bent; ad reverentiam vobis loquor.</span>
	<span class="versiculo"><sup>35</sup> Sed dicet aliquis: &#x201c; Quomodo resurgunt mortui? Quali autem corpore veniunt? &#x201d;.</span>
	<span class="versiculo"><sup>36</sup> Insipiens! Tu, quod seminas, non vivificatur, nisi prius moriatur;</span>
	<span class="versiculo"><sup>37</sup> et, quod seminas, non corpus, quod futurum est, seminas sed nudum granum, ut puta tritici aut alicuius ceterorum.</span>
	<span class="versiculo"><sup>38</sup> Deus autem dat illi corpus sicut voluit, et unicuique seminum proprium corpus.</span>
	<span class="versiculo"><sup>39</sup> Non omnis caro eadem caro, sed alia hominum, alia caro pecorum, alia caro volucrum, alia autem piscium.</span>
	<span class="versiculo"><sup>40</sup> Et corpora caelestia et corpora terrestria, sed alia quidem caelestium gloria, alia autem terrestrium.</span>
	<span class="versiculo"><sup>41</sup> Alia claritas solis, alia claritas lunae et alia claritas stellarum; stella enim a stella differt in claritate.</span>
	<span class="versiculo"><sup>42</sup> Sic et resurrectio mortuorum: seminatur in corruptione, resurgit in incorruptione;</span>
	<span class="versiculo"><sup>43</sup> seminatur in ignobilitate, resurgit in gloria; seminatur in infirmitate, resurgit in virtute;</span>
	<span class="versiculo"><sup>44</sup> seminatur corpus animale, resurgit corpus spiritale.
Si est corpus animale, est et spiritale.</span>
	<span class="versiculo"><sup>45</sup> Sic et scriptum est: &#x201c; Factus est primus homo Adam in animam viventem &#x201d;; novissimus Adam in Spiritum vivificantem.</span>
	<span class="versiculo"><sup>46</sup> Sed non prius, quod spiritale est, sed quod animale est; deinde quod spiritale.</span>
	<span class="versiculo"><sup>47</sup> Primus homo de terra terrenus, secundus homo de caelo.</span>
	<span class="versiculo"><sup>48</sup> Qualis terrenus, tales et terreni, et qualis caelestis, tales et caelestes;</span>
	<span class="versiculo"><sup>49</sup> et sicut portavimus imaginem terreni, portabimus et imaginem caelestis.</span>
	<span class="versiculo"><sup>50</sup> Hoc autem dico, fratres, quoniam caro et sanguis regnum Dei possidere non possunt, neque corruptio incorruptelam possidebit.</span>
	<span class="versiculo"><sup>51</sup> Ecce mysterium vobis dico: Non omnes quidem dormiemus, sed omnes immutabimur,</span>
	<span class="versiculo"><sup>52</sup> in momento, in ictu oculi, in novissima tuba; canet enim, et mortui suscitabuntur incorrupti, et nos immutabimur.</span>
	<span class="versiculo"><sup>53</sup> Oportet enim corruptibile hoc induere incorruptelam, et mortale induere immortalitatem.</span>
	<span class="versiculo"><sup>54</sup> Cum autem corruptibile hoc induerit incorruptelam, et mortale hoc induerit immortalitatem, tunc fiet sermo, qui scriptus est: &#x201c; Absorpta est mors in victoria.</span>
	<span class="versiculo"><sup>55</sup> Ubi est, mors, victoria tua?
Ubi est, mors, stimulus tuus? &#x201d;.</span>
	<span class="versiculo"><sup>56</sup> Stimulus autem mortis peccatum est, virtus vero peccati lex.</span>
	<span class="versiculo"><sup>57</sup> Deo autem gratias, qui dedit nobis victoriam per Dominum nostrum Iesum Christum.</span>
	<span class="versiculo"><sup>58</sup> Itaque, fratres mei dilecti, stabiles estote, immobiles, abundantes in opere Domini semper, scientes quod labor vester non est inanis in Domino.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
