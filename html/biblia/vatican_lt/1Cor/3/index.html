<div>
    <span class="capitulo">3</span>
    <span class="versiculo"><sup>1</sup> Et ego, fratres, non potui vobis loqui quasi spiritalibus sed qua si carnalibus, tamquam parvulis in Christo.</span>
    <span class="versiculo"><sup>2</sup> Lac vobis potum dedi, non escam, nondum enim poteratis. Sed ne nunc quidem potestis,</span>
    <span class="versiculo"><sup>3</sup> adhuc enim estis carnales. Cum enim sit inter vos zelus et contentio, nonne carnales estis et secundum hominem ambulatis?</span>
    <span class="versiculo"><sup>4</sup> Cum enim quis dicit: &#x201c; Ego quidem sum Pauli &#x201d;, alius autem: &#x201c; Ego Apollo &#x201d;, nonne homines estis?</span>
    <span class="versiculo"><sup>5</sup> Quid igitur est Apollo? Quid vero Paulus? Ministri, per quos credidistis, et unicuique sicut Dominus dedit.</span>
    <span class="versiculo"><sup>6</sup> Ego plantavi, Apollo rigavit, sed Deus incrementum dedit;</span>
    <span class="versiculo"><sup>7</sup> itaque neque qui plantat, est aliquid, neque qui rigat, sed qui incrementum dat, Deus.</span>
    <span class="versiculo"><sup>8</sup> Qui plantat autem et qui rigat unum sunt; unusquisque autem propriam mercedem accipiet secundum suum laborem.</span>
    <span class="versiculo"><sup>9</sup> Dei enim sumus adiutores: Dei agri cultura estis, Dei aedificatio estis.</span>
    <span class="versiculo"><sup>10</sup> Secundum gratiam Dei, quae data est mihi, ut sapiens architectus fundamentum posui; alius autem superaedificat. Unusquisque autem videat quomodo superaedificet;</span>
    <span class="versiculo"><sup>11</sup> fundamentum enim aliud nemo potest ponere praeter id, quod positum est, qui est Iesus Christus.</span>
    <span class="versiculo"><sup>12</sup> Si quis autem superaedificat supra fundamentum aurum, argentum, lapides pretiosos, ligna, fenum, stipulam,</span>
    <span class="versiculo"><sup>13</sup> uniuscuiusque opus manifestum erit; dies enim declarabit: quia in igne revelatur, et uniuscuiusque opus quale sit ignis probabit.</span>
    <span class="versiculo"><sup>14</sup> Si cuius opus manserit, quod superaedificavit, mercedem accipiet;</span>
    <span class="versiculo"><sup>15</sup> si cuius opus arserit, detrimentum patietur, ipse autem salvus erit, sic tamen quasi per ignem.</span>
    <span class="versiculo"><sup>16</sup> Nescitis quia templum Dei estis, et Spiritus Dei habitat in vobis?</span>
    <span class="versiculo"><sup>17</sup> Si quis autem templum Dei everterit, evertet illum Deus; templum enim Dei sanctum est, quod estis vos.</span>
    <span class="versiculo"><sup>18</sup> Nemo se seducat; si quis videtur sapiens esse inter vos in hoc saeculo, stultus fiat, ut sit sapiens.</span>
    <span class="versiculo"><sup>19</sup> Sapientia enim huius mundi stultitia est apud Deum. Scriptum est enim:
&#x201c; Qui apprehendit sapientes in astutia eorum &#x201d;;</span>
    <span class="versiculo"><sup>20</sup> et iterum:
&#x201c; Dominus novit cogitationes sapientium,
quoniam vanae sunt &#x201d;.</span>
    <span class="versiculo"><sup>21</sup> Itaque nemo glorietur in hominibus. Omnia enim vestra sunt,</span>
    <span class="versiculo"><sup>22</sup> sive Paulus sive Apollo sive Cephas sive mundus sive vita sive mors sive praesentia sive futura, omnia enim vestra sunt,</span>
    <span class="versiculo"><sup>23</sup> vos autem Christi, Christus autem Dei.</span>
</div>
