<div>
	<span class="capitulo">11</span>
	<span class="versiculo"><sup>1</sup> Imitatores mei estote, sicut et ego Christi.</span>
	<span class="versiculo"><sup>2</sup> Laudo autem vos quod omnia mei memores estis et, sicut tradidi vobis, traditiones meas tenetis.</span>
	<span class="versiculo"><sup>3</sup> Volo autem vos scire quod omnis viri caput Christus est, caput autem mulieris vir, caput vero Christi Deus.</span>
	<span class="versiculo"><sup>4</sup> Omnis vir orans aut prophetans velato capite deturpat caput suum;</span>
	<span class="versiculo"><sup>5</sup> omnis autem mulier orans aut prophetans non velato capite deturpat caput suum; unum est enim atque si decalvetur.</span>
	<span class="versiculo"><sup>6</sup> Nam si non velatur mulier, et tondeatur! Si vero turpe est mulieri tonderi aut decalvari, veletur.</span>
	<span class="versiculo"><sup>7</sup> Vir quidem non debet velare caput, quoniam imago et gloria est Dei; mulier autem gloria viri est.</span>
	<span class="versiculo"><sup>8</sup> Non enim vir ex muliere est, sed mulier ex viro;</span>
	<span class="versiculo"><sup>9</sup> etenim non est creatus vir propter mulierem, sed mulier propter virum.</span>
	<span class="versiculo"><sup>10</sup> Ideo debet mulier potestatem habere supra caput propter angelos.</span>
	<span class="versiculo"><sup>11</sup> Verumtamen neque mulier sine viro, neque vir sine muliere in Domino;</span>
	<span class="versiculo"><sup>12</sup> nam sicut mulier de viro, ita et vir per mulierem, omnia autem ex Deo.</span>
	<span class="versiculo"><sup>13</sup> In vobis ipsi iudicate: Decet mulierem non velatam orare Deum?</span>
	<span class="versiculo"><sup>14</sup> Nec ipsa natura docet vos quod vir quidem, si comam nutriat, ignominia est illi;</span>
	<span class="versiculo"><sup>15</sup> mulier vero, si comam nutriat, gloria est illi? Quoniam coma pro velamine ei data est.</span>
	<span class="versiculo"><sup>16</sup> Si quis autem videtur contentiosus esse, nos talem consuetudinem non habemus, neque ecclesiae Dei.</span>
	<span class="versiculo"><sup>17</sup> Hoc autem praecipio, non laudans quod non in melius sed in deterius convenitis.</span>
	<span class="versiculo"><sup>18</sup> Primum quidem convenientibus vobis in ecclesia, audio scissuras inter vos esse et ex parte credo.</span>
	<span class="versiculo"><sup>19</sup> Nam oportet et haereses inter vos esse, ut et, qui probati sunt, manifesti fiant in vobis.</span>
	<span class="versiculo"><sup>20</sup> Convenientibus ergo vobis in unum, non est dominicam cenam manducare;</span>
	<span class="versiculo"><sup>21</sup> unusquisque enim suam cenam praesumit in manducando, et alius quidem esurit, alius autem ebrius est.</span>
	<span class="versiculo"><sup>22</sup> Numquid domos non habetis ad manducandum et bibendum? Aut ecclesiam Dei contemnitis et confunditis eos, qui non habent? Quid dicam vobis? Laudabo vos? In hoc non laudo!</span>
	<span class="versiculo"><sup>23</sup> Ego enim accepi a Domino, quod et tradidi vobis, quoniam Dominus Iesus, in qua nocte tradebatur, accepit panem</span>
	<span class="versiculo"><sup>24</sup> et gratias agens fregit et dixit: &#x201c; Hoc est corpus meum, quod pro vobis est; hoc facite in meam commemorationem &#x201d;;</span>
	<span class="versiculo"><sup>25</sup> similiter et calicem, postquam cenatum est, dicens: &#x201c; Hic calix novum testamentum est in meo sanguine; hoc facite, quotiescumque bibetis, in meam commemorationem &#x201d;.</span>
	<span class="versiculo"><sup>26</sup> Quotiescumque enim manducabitis panem hunc et calicem bibetis, mortem Domini annuntiatis, donec veniat.</span>
	<span class="versiculo"><sup>27</sup> Itaque, quicumque manducaverit panem vel biberit calicem Domini indigne, reus erit corporis et sanguinis Domini.</span>
	<span class="versiculo"><sup>28</sup> Probet autem seipsum homo, et sic de pane illo edat et de calice bibat;</span>
	<span class="versiculo"><sup>29</sup> qui enim manducat et bibit, iudicium sibi manducat et bibit non diiudicans corpus.</span>
	<span class="versiculo"><sup>30</sup> Ideo inter vos multi infirmi et imbecilles et dormiunt multi.</span>
	<span class="versiculo"><sup>31</sup> Quod si nosmetipsos diiudicaremus, non utique iudicaremur;</span>
	<span class="versiculo"><sup>32</sup> dum iudicamur autem, a Domino corripimur, ut non cum hoc mundo damnemur</span>
	<span class="versiculo"><sup>33</sup> Itaque, fratres mei, cum convenitis ad manducandum, invicem exspectate.</span>
	<span class="versiculo"><sup>34</sup> Si quis esurit, domi manducet, ut non in iudicium conveniatis. Cetera autem, cum venero, disponam.</span>
</div>
