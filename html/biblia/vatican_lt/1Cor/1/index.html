<div>
	<span class="capitulo">1</span>
	<span class="versiculo"><sup>1</sup> Paulus, vocatus apostolus Christi Iesu per voluntatem Dei, et Sosthenes frater</span>
	<span class="versiculo"><sup>2</sup> ecclesiae Dei, quae est Corinthi, sanctificatis in Christo Iesu, vocatis sanctis cum omnibus, qui invocant nomen Domini nostri Iesu Christi in omni loco ipsorum et nostro:</span>
	<span class="versiculo"><sup>3</sup> gratia vobis et pax a Deo Patre nostro et Domino Iesu Christo.</span>
	<span class="versiculo"><sup>4</sup> Gratias ago Deo meo semper pro vobis in gratia Dei, quae data est vobis in Christo Iesu,</span>
	<span class="versiculo"><sup>5</sup> quia in omnibus divites facti estis in illo, in omni verbo et in omni scientia,</span>
	<span class="versiculo"><sup>6</sup> sicut testimonium Christi confirmatum est in vobis,</span>
	<span class="versiculo"><sup>7</sup> ita ut nihil vobis desit in ulla donatione, exspectantibus revelationem Domini nostri Iesu Christi;</span>
	<span class="versiculo"><sup>8</sup> qui et confirmabit vos usque ad finem sine crimine in die Domini nostri Iesu Christi.</span>
	<span class="versiculo"><sup>9</sup> Fidelis Deus, per quem vocati estis in communionem Filii eius Iesu Christi Domini nostri.</span>
	<span class="versiculo"><sup>10</sup> Obsecro autem vos, fratres, per nomen Domini nostri Iesu Christi, ut idipsum dicatis omnes, et non sint in vobis schismata, sitis autem perfecti in eodem sensu et in eadem sententia.</span>
	<span class="versiculo"><sup>11</sup> Significatum est enim mihi de vobis, fratres mei, ab his, qui sunt Chloes, quia contentiones inter vos sunt.</span>
	<span class="versiculo"><sup>12</sup> Hoc autem dico, quod unusquisque vestrum dicit: &#x201c; Ego quidem sum Pauli &#x201d;, &#x201c; Ego autem Apollo &#x201d;, &#x201c; Ego vero Cephae &#x201d;, &#x201c; Ego autem Christi &#x201d;.</span>
	<span class="versiculo"><sup>13</sup> Divisus est Christus? Numquid Paulus crucifixus est pro vobis, aut in nomine Pauli baptizati estis?</span>
	<span class="versiculo"><sup>14</sup> Gratias ago Deo quod neminem vestrum baptizavi, nisi Crispum et Gaium,</span>
	<span class="versiculo"><sup>15</sup> ne quis dicat quod in nomine meo baptizati sitis.</span>
	<span class="versiculo"><sup>16</sup> Baptizavi autem et Stephanae domum; ceterum nescio si quem alium baptizaverim.</span>
	<span class="versiculo"><sup>17</sup> Non enim misit me Christus baptizare, sed evangelizare; non in sapientia verbi, ut non evacuetur crux Christi.</span>
	<span class="versiculo"><sup>18</sup> Verbum enim crucis pereuntibus quidem stultitia est; his autem, qui salvi fiunt, id est nobis, virtus Dei est.</span>
	<span class="versiculo"><sup>19</sup> Scriptum est enim:
&#x201c; Perdam sapientiam sapientium
et prudentiam prudentium reprobabo &#x201d;.</span>
	<span class="versiculo"><sup>20</sup> Ubi sapiens? Ubi scriba? Ubi conquisitor huius saeculi? Nonne stultam fecit Deus sapientiam huius mundi?</span>
	<span class="versiculo"><sup>21</sup> Nam quia in Dei sapientia non cognovit mundus per sapientiam Deum, placuit Deo per stultitiam praedicationis salvos facere credentes.</span>
	<span class="versiculo"><sup>22</sup> Quoniam et Iudaei signa petunt, et Graeci sapientiam quaerunt,</span>
	<span class="versiculo"><sup>23</sup> nos autem praedicamus Christum crucifixum, Iudaeis quidem scandalum, gentibus autem stultitiam;</span>
	<span class="versiculo"><sup>24</sup> ipsis autem vocatis, Iudaeis atque Graecis, Christum Dei virtutem et Dei sapientiam;</span>
	<span class="versiculo"><sup>25</sup> quia quod stultum est Dei, sapientius est hominibus, et, quod infirmum est Dei, fortius est hominibus.</span>
	<span class="versiculo"><sup>26</sup> Videte enim vocationem vestram, fratres; quia non multi sapientes secundum carnem, non multi potentes, non multi nobiles;</span>
	<span class="versiculo"><sup>27</sup> sed, quae stulta sunt mundi, elegit Deus, ut confundat sapientes, et infirma mundi elegit Deus, ut confundat fortia,</span>
	<span class="versiculo"><sup>28</sup> et ignobilia mundi et contemptibilia elegit Deus, quae non sunt, ut ea, quae sunt, destrueret,</span>
	<span class="versiculo"><sup>29</sup> ut non glorietur omnis caro in conspectu Dei.</span>
	<span class="versiculo"><sup>30</sup> Ex ipso autem vos estis in Christo Iesu, qui factus est sapientia nobis a Deo et iustitia et sanctificatio et redemptio,</span>
	<span class="versiculo"><sup>31</sup> ut quemadmodum scriptum est:
&#x201c; Qui gloriatur, in Domino glorietur &#x201d;.</span>
</div>
