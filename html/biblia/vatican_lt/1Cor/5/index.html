<div>
	<span class="capitulo">5</span>
	<span class="versiculo"><sup>1</sup> Omnino auditur inter vos for nicatio, et talis fornicatio qualis nec inter gentes, ita ut uxorem patris aliquis habeat.</span>
	<span class="versiculo"><sup>2</sup> Et vos inflati estis et non magis luctum habuistis, ut tollatur de medio vestrum, qui hoc opus fecit?</span>
	<span class="versiculo"><sup>3</sup> Ego quidem absens corpore, praesens autem spiritu, iam iudicavi ut praesens eum, qui sic operatus est,</span>
	<span class="versiculo"><sup>4</sup> in nomine Domini nostri Iesu, congregatis vobis et meo spiritu cum virtute Domini nostri Iesu,</span>
	<span class="versiculo"><sup>5</sup> tradere huiusmodi Satanae in interitum carnis, ut spiritus salvus sit in die Domini.</span>
	<span class="versiculo"><sup>6</sup> Non bona gloriatio vestra. Nescitis quia modicum fermentum totam massam corrumpit?</span>
	<span class="versiculo"><sup>7</sup> Expurgate vetus fermentum, ut sitis nova consparsio, sicut estis azymi. Etenim Pascha nostrum immolatus est Christus!</span>
	<span class="versiculo"><sup>8</sup> Itaque festa celebremus, non in fermento veteri neque in fermento malitiae et nequitiae, sed in azymis sinceritatis et veritatis.</span>
	<span class="versiculo"><sup>9</sup> Scripsi vobis in epistula: Ne commisceamini fornicariis.</span>
	<span class="versiculo"><sup>10</sup> Non utique fornicariis huius mundi aut avaris aut rapacibus aut idolis servientibus, alioquin debueratis de hoc mundo exisse!</span>
	<span class="versiculo"><sup>11</sup> Nunc autem scripsi vobis non commisceri, si is, qui frater nominatur, est fornicator aut avarus aut idolis serviens aut maledicus aut ebriosus aut rapax; cum eiusmodi nec cibum sumere.</span>
	<span class="versiculo"><sup>12</sup> Quid enim mihi de his, qui foris sunt, iudicare? Nonne de his, qui intus sunt, vos iudicatis?</span>
	<span class="versiculo"><sup>13</sup> Nam eos, qui foris sunt, Deus iudicabit. Auferte malum ex vobis ipsis!</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
