<div>
	<span class="capitulo">14</span>
	<span class="versiculo"><sup>1</sup> Sectamini caritatem, aemulamini spiritalia, magis autem, ut prophetetis.</span>
	<span class="versiculo"><sup>2</sup> Qui enim loquitur lingua, non hominibus loquitur sed Deo; nemo enim audit, spiritu autem loquitur mysteria.</span>
	<span class="versiculo"><sup>3</sup> Qui autem prophetat, hominibus loquitur aedificationem et exhortationem et consolationes.</span>
	<span class="versiculo"><sup>4</sup> Qui loquitur lingua, semetipsum aedificat; qui autem prophetat, ecclesiam aedificat.</span>
	<span class="versiculo"><sup>5</sup> Volo autem omnes vos loqui linguis, magis autem prophetare; maior autem est qui prophetat, quam qui loquitur linguis, nisi forte interpretetur, ut ecclesia aedificationem accipiat.</span>
	<span class="versiculo"><sup>6</sup> Nunc autem, fratres, si venero ad vos linguis loquens, quid vobis prodero, nisi vobis loquar aut in revelatione aut in scientia aut in prophetia aut in doctrina?</span>
	<span class="versiculo"><sup>7</sup> Tamen, quae sine anima sunt vocem dantia, sive tibia sive cithara, nisi distinctionem sonituum dederint, quomodo scietur quod tibia canitur, aut quod citharizatur?</span>
	<span class="versiculo"><sup>8</sup> Etenim si incertam vocem det tuba, quis parabit se ad bellum?</span>
	<span class="versiculo"><sup>9</sup> Ita et vos per linguam nisi manifestum sermonem dederitis, quomodo scietur id, quod dicitur? Eritis enim in aera loquentes.</span>
	<span class="versiculo"><sup>10</sup> Tam multa, ut puta, genera linguarum sunt in mundo, et nihil sine voce est.</span>
	<span class="versiculo"><sup>11</sup> Si ergo nesciero virtutem vocis, ero ei, qui loquitur, barbarus; et, qui loquitur, mihi barbarus.</span>
	<span class="versiculo"><sup>12</sup> Sic et vos, quoniam aemulatores estis spirituum, ad aedificationem ecclesiae quaerite, ut abundetis.</span>
	<span class="versiculo"><sup>13</sup> Et ideo, qui loquitur lingua, oret, ut interpretetur.</span>
	<span class="versiculo"><sup>14</sup> Nam si orem lingua, spiritus meus orat, mens autem mea sine fructu est.</span>
	<span class="versiculo"><sup>15</sup> Quid ergo est? Orabo spiritu, orabo et mente; psallam spiritu, psallam et mente.</span>
	<span class="versiculo"><sup>16</sup> Ceterum si benedixeris in spiritu, qui supplet locum idiotae, quomodo dicet &#x201c; Amen! &#x201d; super tuam benedictionem, quoniam quid dicas nescit?</span>
	<span class="versiculo"><sup>17</sup> Nam tu quidem bene gratias agis, sed alter non aedificatur.</span>
	<span class="versiculo"><sup>18</sup> Gratias ago Deo, quod omnium vestrum magis linguis loquor;</span>
	<span class="versiculo"><sup>19</sup> sed in ecclesia volo quinque verba sensu meo loqui, ut et alios instruam, quam decem milia verborum in lingua.</span>
	<span class="versiculo"><sup>20</sup> Fratres, nolite pueri effici sensibus, sed malitia parvuli estote; sensibus autem perfecti estote.</span>
	<span class="versiculo"><sup>21</sup> In lege scriptum est:
&#x201c; In aliis linguis et in labiis aliorum
loquar populo huic,
et nec sic exaudient me &#x201d;,
dicit Dominus.</span>
	<span class="versiculo"><sup>22</sup> Itaque linguae in signum sunt non fidelibus sed infidelibus, prophetia autem non infidelibus sed fidelibus.</span>
	<span class="versiculo"><sup>23</sup> Si ergo conveniat universa ecclesia in unum, et omnes linguis loquantur, intrent autem idiotae aut infideles, nonne dicent quod insanitis?</span>
	<span class="versiculo"><sup>24</sup> Si autem omnes prophetent, intret autem quis infidelis vel idiota, convincitur ab omnibus, diiudicatur ab omnibus,</span>
	<span class="versiculo"><sup>25</sup> occulta cordis eius manifesta fiunt; et ita cadens in faciem adorabit Deum pronuntians: &#x201c; Vere Deus in vobis est! &#x201d;.</span>
	<span class="versiculo"><sup>26</sup> Quid ergo est, fratres? Cum convenitis, unusquisque psalmum habet, doctrinam habet, apocalypsim habet, linguam habet, interpretationem habet: omnia ad aedificationem fiant.</span>
	<span class="versiculo"><sup>27</sup> Sive lingua quis loquitur, secundum duos aut ut multum tres, et per partes, et unus interpretetur;</span>
	<span class="versiculo"><sup>28</sup> si autem non fuerit interpres, taceat in ecclesia, sibi autem loquatur et Deo.</span>
	<span class="versiculo"><sup>29</sup> Prophetae duo aut tres dicant, et ceteri diiudicent;</span>
	<span class="versiculo"><sup>30</sup> quod si alii revelatum fuerit sedenti, prior taceat.</span>
	<span class="versiculo"><sup>31</sup> Potestis enim omnes per singulos prophetare, ut omnes discant, et omnes exhortentur;</span>
	<span class="versiculo"><sup>32</sup> et spiritus prophetarum prophetis subiecti sunt;</span>
	<span class="versiculo"><sup>33</sup> non enim est dissensionis Deus sed pacis.
Sicut in omnibus ecclesiis sanctorum,</span>
	<span class="versiculo"><sup>34</sup> mulieres in ecclesiis taceant, non enim permittitur eis loqui; sed subditae sint, sicut et Lex dicit.</span>
	<span class="versiculo"><sup>35</sup> Si quid autem volunt discere, domi viros suos interrogent; turpe est enim mulieri loqui in ecclesia.</span>
	<span class="versiculo"><sup>36</sup> An a vobis verbum Dei processit aut in vos solos pervenit?</span>
	<span class="versiculo"><sup>37</sup> Si quis videtur propheta esse aut spiritalis, cognoscat, quae scribo vobis, quia Domini est mandatum. 38 Si quis autem ignorat, ignorabitur.</span>
	<span class="versiculo"><sup>39</sup> Itaque, fratres mei, aemulamini prophetare et loqui linguis nolite prohibere;</span>
	<span class="versiculo"><sup>40</sup> omnia autem honeste et secundum ordinem fiant.</span>
</div>
