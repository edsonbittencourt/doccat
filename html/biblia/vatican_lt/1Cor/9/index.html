<div>
	<span class="capitulo">9</span>
	<span class="versiculo"><sup>1</sup> Non sum liber? Non sum apo stolus? Nonne Iesum Dominum nostrum vidi? Non opus meum vos estis in Domino?</span>
	<span class="versiculo"><sup>2</sup> Si aliis non sum apostolus, sed tamen vobis sum; nam signaculum apostolatus mei vos estis in Domino.</span>
	<span class="versiculo"><sup>3</sup> Mea defensio apud eos, qui me interrogant, haec est.</span>
	<span class="versiculo"><sup>4</sup> Numquid non habemus potestatem manducandi et bibendi?</span>
	<span class="versiculo"><sup>5</sup> Numquid non habemus potestatem sororem mulierem circumducendi, sicut et ceteri apostoli et fratres Domini et Cephas?</span>
	<span class="versiculo"><sup>6</sup> Aut solus ego et Barnabas non habemus potestatem non operandi?</span>
	<span class="versiculo"><sup>7</sup> Quis militat suis stipendiis umquam? Quis plantat vineam et fructum eius non edit? Aut quis pascit gregem et de lacte gregis non manducat?</span>
	<span class="versiculo"><sup>8</sup> Numquid secundum hominem haec dico? An et lex haec non dicit?</span>
	<span class="versiculo"><sup>9</sup> Scriptum est enim in Lege Moysis: &#x201c; Non alligabis os bovi trituranti &#x201d;. Numquid de bobus cura est Deo?</span>
	<span class="versiculo"><sup>10</sup> An propter nos utique dicit? Nam propter nos scripta sunt, quoniam debet in spe, qui arat, arare; et, qui triturat, in spe fructus percipiendi.</span>
	<span class="versiculo"><sup>11</sup> Si nos vobis spiritalia seminavimus, magnum est, si nos carnalia vestra metamus?</span>
	<span class="versiculo"><sup>12</sup> Si alii potestatis vestrae participes sunt, non potius nos? Sed non usi sumus hac potestate, sed omnia sustinemus, ne quod offendiculum demus evangelio Christi.</span>
	<span class="versiculo"><sup>13</sup> Nescitis quoniam, qui sacra operantur, quae de sacrario sunt, edunt; qui altari deserviunt, cum altari participantur?</span>
	<span class="versiculo"><sup>14</sup> Ita et Dominus ordinavit his, qui evangelium annuntiant, de evangelio vivere.</span>
	<span class="versiculo"><sup>15</sup> Ego autem nullo horum usus sum. Non scripsi autem haec, ut ita fiant in me; bonum est enim mihi magis mori quam ut gloriam meam quis evacuet.</span>
	<span class="versiculo"><sup>16</sup> Nam si evangelizavero, non est mihi gloria; necessitas enim mihi incumbit. Vae enim mihi est, si non evangelizavero!</span>
	<span class="versiculo"><sup>17</sup> Si enim volens hoc ago, mercedem habeo; si autem invitus, dispensatio mihi credita est.</span>
	<span class="versiculo"><sup>18</sup> Quae est ergo merces mea? Ut evangelium praedicans sine sumptu ponam evangelium, ut non abutar potestate mea in evangelio.</span>
	<span class="versiculo"><sup>19</sup> Nam cum liber essem ex omnibus, omnium me servum feci, ut plures lucri facerem.</span>
	<span class="versiculo"><sup>20</sup> Et factus sum Iudaeis tamquam Iudaeus, ut Iudaeos lucrarer; his, qui sub lege sunt, quasi sub lege essem, cum ipse non essem sub lege, ut eos, qui sub lege erant, lucri facerem;</span>
	<span class="versiculo"><sup>21</sup> his, qui sine lege erant, tamquam sine lege essem, cum sine lege Dei non essem, sed in lege essem Christi, ut lucri facerem eos, qui sine lege erant;</span>
	<span class="versiculo"><sup>22</sup> factus sum infirmis infirmus, ut infirmos lucri facerem; omnibus omnia factus sum, ut aliquos utique facerem salvos.</span>
	<span class="versiculo"><sup>23</sup> Omnia autem facio propter evangelium, ut comparticeps eius efficiar.</span>
	<span class="versiculo"><sup>24</sup> Nescitis quod hi, qui in stadio currunt, omnes quidem currunt, sed unus accipit bravium? Sic currite, ut comprehendatis.</span>
	<span class="versiculo"><sup>25</sup> Omnis autem, qui in agone contendit, ab omnibus se abstinet; et illi quidem, ut corruptibilem coronam accipiant, nos autem incorruptam.</span>
	<span class="versiculo"><sup>26</sup> Ego igitur sic curro non quasi in incertum, sic pugno non quasi aerem verberans;</span>
	<span class="versiculo"><sup>27</sup> sed castigo corpus meum et in servitutem redigo, ne forte, cum aliis praedicaverim, ipse reprobus efficiar.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
