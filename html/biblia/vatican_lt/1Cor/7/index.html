<div>
	<span class="capitulo">7</span>
	<span class="versiculo"><sup>1</sup> De quibus autem scripsistis, bo num est homini mulierem non non tangere;</span>
	<span class="versiculo"><sup>2</sup> propter fornicationes autem unusquisque suam uxorem habeat, et unaquaeque suum virum habeat.</span>
	<span class="versiculo"><sup>3</sup> Uxori vir debitum reddat; similiter autem et uxor viro.</span>
	<span class="versiculo"><sup>4</sup> Mulier sui corporis potestatem non habet sed vir; similiter autem et vir sui corporis potestatem non habet sed mulier.</span>
	<span class="versiculo"><sup>5</sup> Nolite fraudare invicem, nisi forte ex consensu ad tempus, ut vacetis orationi et iterum sitis in idipsum, ne tentet vos Satanas propter incontinentiam vestram.</span>
	<span class="versiculo"><sup>6</sup> Hoc autem dico secundum indulgentiam, non secundum imperium.</span>
	<span class="versiculo"><sup>7</sup> Volo autem omnes homines esse sicut meipsum; sed unusquisque proprium habet donum ex Deo: alius quidem sic, alius vero sic.</span>
	<span class="versiculo"><sup>8</sup> Dico autem innuptis et viduis: Bonum est illis si sic maneant, sicut et ego;</span>
	<span class="versiculo"><sup>9</sup> quod si non se continent, nubant. Melius est enim nubere quam uri.</span>
	<span class="versiculo"><sup>10</sup> His autem, qui matrimonio iuncti sunt, praecipio, non ego sed Dominus, uxorem a viro non discedere</span>
	<span class="versiculo"><sup>11</sup> &#x2014; quod si discesserit, maneat innupta aut viro suo reconcilietur &#x2014; et virum uxorem non dimittere.</span>
	<span class="versiculo"><sup>12</sup> Ceteris autem ego dico, non Dominus: Si quis frater uxorem habet infidelem, et haec consentit habitare cum illo, non dimittat illam;</span>
	<span class="versiculo"><sup>13</sup> et si qua mulier habet virum infidelem, et hic consentit habitare cum illa, non dimittat virum.</span>
	<span class="versiculo"><sup>14</sup> Sanctificatus est enim vir infidelis in muliere, et sanctificata est mulier infidelis in fratre. Alioquin filii vestri immundi essent; nunc autem sancti sunt.</span>
	<span class="versiculo"><sup>15</sup> Quod si infidelis discedit, discedat. Non est enim servituti subiectus frater aut soror in eiusmodi; in pace autem vocavit nos Deus.</span>
	<span class="versiculo"><sup>16</sup> Quid enim scis, mulier, si virum salvum facies? Aut quid scis, vir, si mulierem salvam facies?</span>
	<span class="versiculo"><sup>17</sup> Nisi unicuique, sicut divisit Dominus, unumquemque, sicut vocavit Deus, ita ambulet; et sic in omnibus ecclesiis doceo.</span>
	<span class="versiculo"><sup>18</sup> Circumcisus aliquis vocatus est? Non adducat praeputium! In praeputio aliquis vocatus est? Non circumcidatur!</span>
	<span class="versiculo"><sup>19</sup> Circumcisio nihil est, et praeputium nihil est, sed observatio mandatorum Dei.</span>
	<span class="versiculo"><sup>20</sup> Unusquisque, in qua vocatione vocatus est, in ea permaneat.</span>
	<span class="versiculo"><sup>21</sup> Servus vocatus es? Non sit tibi curae; sed et si potes liber fieri, magis utere!</span>
	<span class="versiculo"><sup>22</sup> Qui enim in Domino vocatus est servus, libertus est Domini; similiter, qui liber vocatus est, servus est Christi!</span>
	<span class="versiculo"><sup>23</sup> Pretio empti estis! Nolite fieri servi hominum.</span>
	<span class="versiculo"><sup>24</sup> Unusquisque, in quo vocatus est, fratres, in hoc maneat apud Deum.</span>
	<span class="versiculo"><sup>25</sup> De virginibus autem praeceptum Domini non habeo; consilium autem do, tamquam misericordiam consecutus a Domino, ut sim fidelis.</span>
	<span class="versiculo"><sup>26</sup> Existimo ergo hoc bonum esse propter instantem necessitatem, quoniam bonum est homini sic esse.</span>
	<span class="versiculo"><sup>27</sup> Alligatus es uxori? Noli quaerere solutionem. Solutus es ab uxore? Noli quaerere uxorem.</span>
	<span class="versiculo"><sup>28</sup> Si autem acceperis uxorem, non peccasti; et si nupserit virgo, non peccavit. Tribulationem tamen carnis habebunt huiusmodi, ego autem vobis parco.</span>
	<span class="versiculo"><sup>29</sup> Hoc itaque dico, fratres, tempus breviatum est; reliquum est, ut et qui habent uxores, tamquam non habentes sint,</span>
	<span class="versiculo"><sup>30</sup> et qui flent, tamquam non flentes, et qui gaudent, tamquam non gaudentes, et qui emunt, tamquam non possidentes,</span>
	<span class="versiculo"><sup>31</sup> et qui utuntur hoc mundo, tamquam non abutentes; praeterit enim figura huius mundi.</span>
	<span class="versiculo"><sup>32</sup> Volo autem vos sine sollicitudine esse. Qui sine uxore est, sollicitus est, quae Domini sunt, quomodo placeat Domino;</span>
	<span class="versiculo"><sup>33</sup> qui autem cum uxore est, sollicitus est, quae sunt mundi, quomodo placeat uxori,</span>
	<span class="versiculo"><sup>34</sup> et divisus est. Et mulier innupta et virgo cogitat, quae Domini sunt, ut sit sancta et corpore et spiritu; quae autem nupta est, cogitat, quae sunt mundi, quomodo placeat viro.</span>
	<span class="versiculo"><sup>35</sup> Porro hoc ad utilitatem vestram dico, non ut laqueum vobis iniciam, sed ad id quod honestum est, et ut assidue cum Domino sitis sine distractione.</span>
	<span class="versiculo"><sup>36</sup> Si quis autem turpem se videri existimat super virgine sua, quod sit superadulta, et ita oportet fieri, quod vult, faciat; non peccat: nubant.</span>
	<span class="versiculo"><sup>37</sup> Qui autem statuit in corde suo firmus, non habens necessitatem, potestatem autem habet suae voluntatis, et hoc iudicavit in corde suo servare virginem suam, bene faciet;</span>
	<span class="versiculo"><sup>38</sup> igitur et, qui matrimonio iungit virginem suam, bene facit; et, qui non iungit, melius faciet.</span>
	<span class="versiculo"><sup>39</sup> Mulier alligata est, quanto tempore vir eius vivit; quod si dormierit vir eius, libera est, cui vult nubere, tantum in Domino.</span>
	<span class="versiculo"><sup>40</sup> Beatior autem erit, si sic permanserit secundum meum consilium; puto autem quod et ego Spiritum Dei habeo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
