<div>
	<span class="capitulo">16</span>
	<span class="versiculo"><sup>1</sup> De collectis autem, quae fiunt in sanctos, sicut ordina vi ecclesiis Galatiae, ita et vos facite.</span>
	<span class="versiculo"><sup>2</sup> Per primam sabbati unusquisque vestrum apud se ponat recondens, quod ei beneplacuerit, ut non, cum venero, tunc collectae fiant.</span>
	<span class="versiculo"><sup>3</sup> Cum autem praesens fuero, quos probaveritis, per epistulas hos mittam perferre gratiam vestram in Ierusalem;</span>
	<span class="versiculo"><sup>4</sup> quod si dignum fuerit, ut et ego eam, mecum ibunt.</span>
	<span class="versiculo"><sup>5</sup> Veniam autem ad vos, cum Macedoniam pertransiero, nam Macedoniam pertransibo;</span>
	<span class="versiculo"><sup>6</sup> apud vos autem forsitan manebo vel etiam hiemabo, ut vos me deducatis, quocumque iero.</span>
	<span class="versiculo"><sup>7</sup> Nolo enim vos modo in transitu videre; spero enim me aliquantum temporis manere apud vos, si Dominus permiserit.</span>
	<span class="versiculo"><sup>8</sup> Permanebo autem Ephesi usque ad Pentecosten;</span>
	<span class="versiculo"><sup>9</sup> ostium enim mihi apertum est magnum et efficax, et adversarii multi.</span>
	<span class="versiculo"><sup>10</sup> Si autem venerit Timotheus, videte, ut sine timore sit apud vos, opus enim Domini operatur, sicut et ego;</span>
	<span class="versiculo"><sup>11</sup> ne quis ergo illum spernat. Deducite autem illum in pace, ut veniat ad me; exspecto enim illum cum fratribus.</span>
	<span class="versiculo"><sup>12</sup> De Apollo autem fratre, multum rogavi eum, ut veniret ad vos cum fratribus, et utique non fuit voluntas, ut nunc veniret; veniet autem, cum ei opportunum fuerit.</span>
	<span class="versiculo"><sup>13</sup> Vigilate, state in fide, viriliter agite, confortamini;</span>
	<span class="versiculo"><sup>14</sup> omnia vestra in caritate fiant.</span>
	<span class="versiculo"><sup>15</sup> Obsecro autem vos, fratres: nostis domum Stephanae, quoniam sunt primitiae Achaiae et in ministerium sanctorum ordinaverunt seipsos;</span>
	<span class="versiculo"><sup>16</sup> ut et vos subditi sitis eiusmodi et omni cooperanti et laboranti.</span>
	<span class="versiculo"><sup>17</sup> Gaudeo autem in praesentia Stephanae et Fortunati et Achaici, quoniam id quod vobis deerat, ipsi suppleverunt;</span>
	<span class="versiculo"><sup>18</sup> refecerunt enim et meum spiritum et vestrum. Cognoscite ergo, qui eiusmodi sunt.</span>
	<span class="versiculo"><sup>19</sup> Salutant vos ecclesiae Asiae. Salutant vos in Domino multum Aquila et Prisca cum domestica sua ecclesia.</span>
	<span class="versiculo"><sup>20</sup> Salutant vos fratres omnes. Salutate invicem in osculo sancto.</span>
	<span class="versiculo"><sup>21</sup> Salutatio mea manu Pauli.</span>
	<span class="versiculo"><sup>22</sup> Si quis non amat Dominum, sit anathema. Marana tha!</span>
	<span class="versiculo"><sup>23</sup> Gratia Domini Iesu vobiscum.</span>
	<span class="versiculo"><sup>24</sup> Caritas mea cum omnibus vobis in Christo Iesu.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
