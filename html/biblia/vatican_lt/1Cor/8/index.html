<div>
	<span class="capitulo">8</span>
	<span class="versiculo"><sup>1</sup> De idolothytis autem, scimus quia omnes scientiam habemus. Scientia inflat, caritas vero aedificat.</span>
	<span class="versiculo"><sup>2</sup> Si quis se existimat scire aliquid, nondum cognovit, quemadmodum oporteat eum scire;</span>
	<span class="versiculo"><sup>3</sup> si quis autem diligit Deum, hic cognitus est ab eo.</span>
	<span class="versiculo"><sup>4</sup> De esu igitur idolothytorum, scimus quia nullum idolum est in mundo, et quod nullus deus nisi Unus.</span>
	<span class="versiculo"><sup>5</sup> Nam et si sunt, qui dicantur dii sive in caelo sive in terra, si quidem sunt dii multi et domini multi,</span>
	<span class="versiculo"><sup>6</sup> nobis tamen unus Deus Pater, ex quo omnia et nos in illum, et unus Dominus Iesus Christus, per quem omnia et nos per ipsum.</span>
	<span class="versiculo"><sup>7</sup> Sed non in omnibus est scientia; quidam autem consuetudine usque nunc idoli quasi idolothytum manducant, et conscientia ipsorum, cum sit infirma, polluitur.</span>
	<span class="versiculo"><sup>8</sup> Esca autem nos non commendat Deo; neque si non manducaverimus, deficiemus, neque si manducaverimus, abundabimus.</span>
	<span class="versiculo"><sup>9</sup> Videte autem, ne forte haec licentia vestra offendiculum fiat infirmis.</span>
	<span class="versiculo"><sup>10</sup> Si enim quis viderit eum, qui habet scientiam, in idolio recumbentem, nonne conscientia eius, cum sit infirma, aedificabitur ad manducandum idolothyta?</span>
	<span class="versiculo"><sup>11</sup> Peribit enim infirmus in tua scientia, frater, propter quem Christus mortuus est!</span>
	<span class="versiculo"><sup>12</sup> Sic autem peccantes in fratres et percutientes conscientiam eorum infirmam, in Christum peccatis.</span>
	<span class="versiculo"><sup>13</sup> Quapropter si esca scandalizat fratrem meum, non manducabo carnem in aeternum, ne fratrem meum scandalizem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-i-corinthios_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
