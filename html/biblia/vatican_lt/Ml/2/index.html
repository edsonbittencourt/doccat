<div>
	<span class="capitulo">2</span>
	<span class="versiculo"><sup>1</sup> Et nunc ad vos mandatum hoc, o sacerdotes.</span>
	<span class="versiculo"><sup>2</sup> Si nolueritis audire et si nolueritis ponere super cor, ut detis gloriam nomini meo, ait Dominus exercituum, mittam in vos maledictionem et maledicam benedictionibus vestris; et maledicam illis, quoniam non posuistis super cor.</span>
	<span class="versiculo"><sup>3</sup> Ecce ego abscindam vobis brachium
et dispergam stercus super vultum vestrum,
stercus sollemnitatum vestrarum,
et assumet vos secum;</span>
	<span class="versiculo"><sup>4</sup> et scietis quia misi ad vos mandatum istud,
ut esset pactum meum cum Levi,
dicit Dominus exercituum.</span>
	<span class="versiculo"><sup>5</sup> Pactum meum fuit cum eo vitae et pacis,
et dedi haec ei simul cum timore, et timuit me
et a facie nominis mei pavebat.</span>
	<span class="versiculo"><sup>6</sup> Lex veritatis fuit in ore eius,
et iniquitas non est inventa in labiis eius;
in pace et in aequitate ambulavit mecum
et multos avertit ab iniquitate.</span>
	<span class="versiculo"><sup>7</sup> Labia enim sacerdotis custodiunt scientiam,
et legem requirunt ex ore eius,
quia angelus Domini exercituum est.</span>
	<span class="versiculo"><sup>8</sup> Vos autem recessistis de via
et scandalizastis plurimos in lege;
irritum fecistis pactum Levi,
dicit Dominus exercituum;</span>
	<span class="versiculo"><sup>9</sup> propter quod et ego dedi vos
contemptibiles et humiles omnibus populis,
sicut non servastis vias meas
et accepistis personam in lege.</span>
	<span class="versiculo"><sup>10</sup> Numquid non pater unus omnium nostrum? Numquid non Deus unus creavit nos? Quare ergo dolum facit unusquisque nostrum cum fratre suo, violans pactum patrum nostrorum?</span>
	<span class="versiculo"><sup>11</sup> Dolum fecit Iuda, et abominatio facta est in Israel et in Ierusalem, quia contaminavit Iuda sanctuarium Domini, quod diligit, et accepit uxorem filiam dei alieni.</span>
	<span class="versiculo"><sup>12</sup> Disperdet Dominus virum, qui fecerit hoc, filium et nepotem, de tabernaculis Iacob et de offerentibus munus Domino exercituum.</span>
	<span class="versiculo"><sup>13</sup> Et hoc rursum facitis: operitis lacrimis altare Domini, fletu et mugitu, ita ut non respiciam ultra ad sacrificium nec accipiam placabile quid de manu vestra;</span>
	<span class="versiculo"><sup>14</sup> et dicitis: &#x201c;Quam ob causam?&#x201d;. Quia Dominus testificatus est inter te et uxorem adulescentiae tuae, cui tu factus es infidelis; et haec particeps tua et uxor foederis tui.</span>
	<span class="versiculo"><sup>15</sup> Nonne unitatem fecit carnis et spiritus? Et quid unitas quaerit nisi semen a Deo? Custodite ergo spiritum vestrum; et uxori adulescentiae tuae noli esse infidelis.</span>
	<span class="versiculo"><sup>16</sup> Si quis odio dimittit, dicit Dominus, Deus Israel, operit iniquitas vestimentum eius, dicit Dominus exercituum. Custodite spiritum vestrum et nolite esse infideles.</span>
	<span class="versiculo"><sup>17</sup> Laborare facitis Dominum in sermonibus vestris et dicitis: &#x201c;In quo eum facimus laborare?&#x201d;. In eo quod dicitis: &#x201c;Omnis, qui facit malum, bonus est in conspectu Domini, et tales ei placent&#x201d; aut: &#x201c;Ubi est Deus iudicii?&#x201d;.</span>
</div>
