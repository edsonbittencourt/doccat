<div>
    <span class="capitulo">3</span>
    <span class="versiculo"><sup>1</sup> Ecce ego mittam angelum meum, et praeparabit viam ante faciem meam; et statim veniet ad templum suum Dominator, quem vos quaeritis, et angelus testamenti, quem vos vultis. Ecce venit, dicit Dominus exercituum;</span>
    <span class="versiculo"><sup>2</sup> et quis poterit sustinere diem adventus eius, et quis stabit, cum apparebit? Ipse enim quasi ignis conflans et quasi herba fullonum;</span>
    <span class="versiculo"><sup>3</sup> et sedebit conflans et emundans argentum et purgabit filios Levi et colabit eos quasi aurum et quasi argentum, et erunt Domino offerentes sacrificia in iustitia.</span>
    <span class="versiculo"><sup>4</sup> Et placebit Domino sacrificium Iudae et Ierusalem sicut diebus pristinis et sicut annis antiquis.</span>
    <span class="versiculo"><sup>5</sup> Et accedam ad vos in iudicio; et ero testis velox maleficis et adulteris et periuris et, qui opprimunt mercennarios, viduas et pupillos et flectunt ius peregrinorum nec timuerunt me, dicit Dominus exercituum.</span>
    <span class="versiculo"><sup>6</sup> Ego enim Dominus et non mutatus sum;
sed vos, filii lacob, nondum ad finem pervenistis.</span>
    <span class="versiculo"><sup>7</sup> A diebus enim patrum vestrorum
recessistis a praeceptis legitimis meis et non custodistis ea.
Revertimini ad me,
et revertar ad vos,
dicit Dominus exercituum.
Et dicitis: &#x201c;In quo revertemur?&#x201d;.</span>
    <span class="versiculo"><sup>8</sup> Numquid homo potest defraudare Deum?
Sed vos defraudatis me.
Et dicitis: &#x201c;In quo defraudavimus te?&#x201d;.
In decimis et in primitiis.</span>
    <span class="versiculo"><sup>9</sup> Maledictione vos maledicti estis,
quia me vos defraudatis, gens tota.</span>
    <span class="versiculo"><sup>10</sup> Inferte omnem decimam in horreum,
et sit cibus in domo mea;
et probate me super hoc,
dicit Dominus exercituum:
si non aperuero vobis cataractas caeli
et effudero vobis benedictionem usque ad abundantiam</span>
    <span class="versiculo"><sup>11</sup> et increpabo pro vobis devorantem,
et non corrumpet fructum terrae,
nec erit sterilis vobis vinea in agro,
dicit Dominus exercituum.</span>
    <span class="versiculo"><sup>12</sup> Et beatos vos dicent omnes gentes;
eritis enim vos terra desiderabilis,
dicit Dominus exercituum.</span>
    <span class="versiculo"><sup>13</sup> Invaluerunt super me verba vestra, dicit Dominus;</span>
    <span class="versiculo"><sup>14</sup> et dicitis: &#x201c;Quid locuti sumus contra te?&#x201d;. Dicitis: &#x201c;Vanum est servire Deo; et, quod emolumentum, quia custodivimus praecepta eius et quia ambulavimus tristes coram Domino exercituum?</span>
    <span class="versiculo"><sup>15</sup> Ergo nunc beatos dicimus arrogantes; siquidem aedificati sunt facientes impietatem et tentaverunt Deum et salvi facti sunt&#x201d;.</span>
    <span class="versiculo"><sup>16</sup> Tunc locuti sunt timentes Dominum, unusquisque cum proximo suo. Et attendit Dominus et audivit; et scriptus est liber memorabilium coram eo timentibus Dominum et cogitantibus nomen eius.</span>
    <span class="versiculo"><sup>17</sup> Erunt mihi, ait Dominus exercituum, in die, qua ego facio in peculium; et parcam eis, sicut parcit vir filio suo servienti sibi.</span>
    <span class="versiculo"><sup>18</sup> Rursum videbitis quid sit inter iustum et impium, inter servientem Deo et non servientem ei.</span>
    <span class="versiculo"><sup>19</sup> Ecce enim dies veniet succensa quasi caminus; et erunt omnes superbi et omnes facientes impietatem stipula; et inflammabit eos dies veniens, dicit Dominus exercituum, quae non derelinquet eis radicem et ramum.</span>
    <span class="versiculo"><sup>20</sup> Et orietur vobis timentibus nomen meum sol iustitiae et sanitas in pennis eius; et egrediemini et salietis sicut vituli saginati</span>
    <span class="versiculo"><sup>21</sup> et calcabitis impios, cum fuerint cinis sub planta pedum vestrorum in die, quam ego facio, dicit Dominus exercituum.</span>
    <span class="versiculo"><sup>22</sup> Mementote legis Moysi servi mei,
cui mandavi
in Horeb ad omnem Israel
praecepta et iudicia.</span>
    <span class="versiculo"><sup>23</sup> Ecce ego mittam vobis
Eliam prophetam,
antequam veniat dies Domini
magnus et horribilis;</span>
    <span class="versiculo"><sup>24</sup> et convertet cor patrum ad filios
et cor filiorum ad patres eorum,
ne veniam et percutiam
terram anathemate &#x201d;.</span>
</div>
