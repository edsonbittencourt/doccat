<div>
	<span class="capitulo">5</span>
	<span class="versiculo"><sup>1</sup> Hac libertate nos Christus liberavit; state igitur et nolite iterum iugo servitutis detineri.</span>
	<span class="versiculo"><sup>2</sup> Ecce ego Paulus dico vobis quoniam, si circumcidamini, Christus vobis nihil proderit.</span>
	<span class="versiculo"><sup>3</sup> Testificor autem rursum omni homini circumcidenti se quoniam debitor est universae legis faciendae.</span>
	<span class="versiculo"><sup>4</sup> Evacuati estis a Christo, qui in lege iustificamini, a gratia excidistis.</span>
	<span class="versiculo"><sup>5</sup> Nos enim Spiritu ex fide spem iustitiae exspectamus.</span>
	<span class="versiculo"><sup>6</sup> Nam in Christo Iesu neque circumcisio aliquid valet neque praeputium, sed fides, quae per caritatem operatur.</span>
	<span class="versiculo"><sup>7</sup> Currebatis bene; quis vos impedivit veritati non oboedire?</span>
	<span class="versiculo"><sup>8</sup> Haec persuasio non est ex eo, qui vocat vos.</span>
	<span class="versiculo"><sup>9</sup> Modicum fermentum totam massam corrumpit.</span>
	<span class="versiculo"><sup>10</sup> Ego confido in vobis in Domino, quod nihil aliud sapietis; qui autem conturbat vos, portabit iudicium, quicumque est ille.</span>
	<span class="versiculo"><sup>11</sup> Ego autem, fratres, si circumcisionem adhuc praedico, quid adhuc persecutionem patior? Ergo evacuatum est scandalum crucis.</span>
	<span class="versiculo"><sup>12</sup> Utinam et abscidantur, qui vos conturbant!</span>
	<span class="versiculo"><sup>13</sup> Vos enim in libertatem vocati estis, fratres; tantum ne libertatem in occasionem detis carni, sed per caritatem servite invicem.</span>
	<span class="versiculo"><sup>14</sup> Omnis enim lex in uno sermone impletur, in hoc: Diliges proximum tuum sicut teipsum.</span>
	<span class="versiculo"><sup>15</sup> Quod si invicem mordetis et devoratis, videte, ne ab invicem consumamini!</span>
	<span class="versiculo"><sup>16</sup> Dico autem: Spiritu ambulate et concupiscentiam carnis ne perfeceritis.</span>
	<span class="versiculo"><sup>17</sup> Caro enim concupiscit adversus Spiritum, Spiritus autem adversus carnem; haec enim invicem adversantur, ut non, quaecumque vultis, illa faciatis.</span>
	<span class="versiculo"><sup>18</sup> Quod si Spiritu ducimini, non estis sub lege.</span>
	<span class="versiculo"><sup>19</sup> Manifesta autem sunt opera carnis, quae sunt fornicatio, immunditia, luxuria,</span>
	<span class="versiculo"><sup>20</sup> idolorum servitus, veneficia, inimicitiae, contentiones, aemulationes, irae, rixae, dissensiones, sectae,</span>
	<span class="versiculo"><sup>21</sup> invidiae, ebrietates, comissationes et his similia; quae praedico vobis, sicut praedixi, quoniam, qui talia agunt, regnum Dei non consequentur.</span>
	<span class="versiculo"><sup>22</sup> Fructus autem Spiritus est caritas, gaudium, pax, longanimitas, benignitas, bonitas, fides,</span>
	<span class="versiculo"><sup>23</sup> mansuetudo, continentia; adversus huiusmodi non est lex.</span>
	<span class="versiculo"><sup>24</sup> Qui autem sunt Christi Iesu, carnem crucifixerunt cum vitiis et concupiscentiis.</span>
	<span class="versiculo"><sup>25</sup> Si vivimus Spiritu, Spiritu et ambulemus.</span>
	<span class="versiculo"><sup>26</sup> Non efficiamur inanis gloriae cupidi, invicem provocantes, invicem invidentes.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-galatas_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
