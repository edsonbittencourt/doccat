<div>
	<span class="capitulo">3</span>
	<span class="versiculo"><sup>1</sup> O insensati Galatae, quis vos fascinavit, ante quorum oculos Iesus Christus descriptus est crucifixus?</span>
	<span class="versiculo"><sup>2</sup> Hoc solum volo a vobis discere: Ex operibus legis Spiritum accepistis an ex auditu fidei?</span>
	<span class="versiculo"><sup>3</sup> Sic stulti estis? Cum Spiritu coeperitis, nunc carne consummamini?</span>
	<span class="versiculo"><sup>4</sup> Tanta passi estis sine causa? Si tamen et sine causa!</span>
	<span class="versiculo"><sup>5</sup> Qui ergo tribuit vobis Spiritum et operatur virtutes in vobis, ex operibus legis an ex auditu fidei?</span>
	<span class="versiculo"><sup>6</sup> Sicut Abraham credidit Deo, et reputatum est ei ad iustitiam.</span>
	<span class="versiculo"><sup>7</sup> Cognoscitis ergo quia qui ex fide sunt, hi sunt filii Abrahae.</span>
	<span class="versiculo"><sup>8</sup> Providens autem Scriptura, quia ex fide iustificat gentes Deus, praenuntiavit Abrahae: &#x201c;Benedicentur in te omnes gentes&#x201d;.</span>
	<span class="versiculo"><sup>9</sup> Igitur, qui ex fide sunt, benedi cuntur cum fideli Abraham.</span>
	<span class="versiculo"><sup>10</sup> Quicumque enim ex operibus legis sunt, sub maledicto sunt; scriptum est enim: &#x201c; Maledictus omnis, qui non permanserit in omnibus, quae scripta sunt in libro legis, ut faciat ea &#x201d;.</span>
	<span class="versiculo"><sup>11</sup> Quoniam autem in lege nemo iustificatur apud Deum manifestum est, quia iustus ex fide vivet;</span>
	<span class="versiculo"><sup>12</sup> lex autem non est ex fide; sed, qui fecerit ea, vivet in illis.</span>
	<span class="versiculo"><sup>13</sup> Christus nos redemit de maledicto legis factus pro nobis maledictum, quia scriptum est: &#x201c; Maledictus omnis, qui pendet in ligno &#x201d;,</span>
	<span class="versiculo"><sup>14</sup> ut in gentes benedictio Abrahae fieret in Christo Iesu, ut promissionem Spiritus accipiamus per fidem.</span>
	<span class="versiculo"><sup>15</sup> Fratres, secundum hominem dico, tamen hominis confirmatum testamentum nemo irritum facit aut superordinat.</span>
	<span class="versiculo"><sup>16</sup> Abrahae autem dictae sunt promissiones et semini eius. Non dicit: &#x201c; Et seminibus &#x201d;, quasi in multis, sed quasi in uno: &#x201c;Et semini tuo&#x201d;, qui est Christus.</span>
	<span class="versiculo"><sup>17</sup> Hoc autem dico: Testamentum confirmatum a Deo, quae post quadringentos et triginta annos facta est lex, non irritum facit ad evacuandam promissionem.</span>
	<span class="versiculo"><sup>18</sup> Nam si ex lege hereditas, iam non ex promissione; Abrahae autem per promissionem donavit Deus.</span>
	<span class="versiculo"><sup>19</sup> Quid igitur lex? Propter transgressiones apposita est, donec veniret semen, cui promissum est, ordinata per angelos in manu mediatoris.</span>
	<span class="versiculo"><sup>20</sup> Mediator autem unius non est, Deus autem unus est.</span>
	<span class="versiculo"><sup>21</sup> Lex ergo adversus promissa Dei? Absit. Si enim data esset lex, quae posset vivificare, vere ex lege esset iustitia.</span>
	<span class="versiculo"><sup>22</sup> Sed conclusit Scriptura omnia sub peccato, ut promissio ex fide Iesu Christi daretur credentibus.</span>
	<span class="versiculo"><sup>23</sup> Prius autem quam veniret fides, sub lege custodiebamur conclusi in eam fidem, quae revelanda erat.</span>
	<span class="versiculo"><sup>24</sup> Itaque lex paedagogus noster fuit in Christum, ut ex fide iustificemur;</span>
	<span class="versiculo"><sup>25</sup> at ubi venit fides, iam non sumus sub paedagogo.</span>
	<span class="versiculo"><sup>26</sup> Omnes enim filii Dei estis per fidem in Christo Iesu.</span>
	<span class="versiculo"><sup>27</sup> Quicumque enim in Christum baptizati estis, Christum induistis:</span>
	<span class="versiculo"><sup>28</sup> non est Iudaeus neque Graecus, non est servus neque liber, non est masculus et femina; omnes enim vos unus estis in Christo Iesu.</span>
	<span class="versiculo"><sup>29</sup> Si autem vos Christi, ergo Abrahae semen estis, secundum promissionem heredes.</span>
</div>
