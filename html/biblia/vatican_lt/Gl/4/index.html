<div>
    <span class="capitulo">4</span>
    <span class="versiculo"><sup>1</sup> Dico autem: Quanto tempore heres parvulus est, nihil differt a servo, cum sit dominus omnium,</span>
    <span class="versiculo"><sup>2</sup> sed sub tutoribus est et actoribus usque ad praefinitum tempus a patre.</span>
    <span class="versiculo"><sup>3</sup> Ita et nos, cum essemus parvuli, sub elementis mundi eramus servientes;</span>
    <span class="versiculo"><sup>4</sup> at ubi venit plenitudo temporis, misit Deus Filium suum, factum ex muliere, factum sub lege,</span>
    <span class="versiculo"><sup>5</sup> ut eos, qui sub lege erant, redimeret, ut adoptionem filiorum reciperemus.</span>
    <span class="versiculo"><sup>6</sup> Quoniam autem estis filii, misit Deus Spiritum Filii sui in corda nostra clamantem: &#x201c; Abba, Pater! &#x201d;.</span>
    <span class="versiculo"><sup>7</sup> Itaque iam non es servus sed filius; quod si filius, et heres per Deum.</span>
    <span class="versiculo"><sup>8</sup> Sed tunc quidem ignorantes Deum, his, qui natura non sunt dii, servistis;</span>
    <span class="versiculo"><sup>9</sup> nunc autem, cum cognoveritis Deum, immo cogniti sitis a Deo, quomodo convertimini iterum ad infirma et egena elementa, quibus rursus ut antea servire vultis?</span>
    <span class="versiculo"><sup>10</sup> Dies observatis et menses et tempora et annos!</span>
    <span class="versiculo"><sup>11</sup> Timeo vos, ne forte sine causa laboraverim in vobis.</span>
    <span class="versiculo"><sup>12</sup> Estote sicut ego, quia et ego sicut vos; fratres, obsecro vos. Nihil me laesistis;</span>
    <span class="versiculo"><sup>13</sup> scitis autem quia per infirmitatem carnis pridem vobis evangelizavi,</span>
    <span class="versiculo"><sup>14</sup> et tentationem vestram in carne mea non sprevistis neque respuistis, sed sicut angelum Dei excepistis me, sicut Christum Iesum.</span>
    <span class="versiculo"><sup>15</sup> Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis et dedissetis mihi.</span>
    <span class="versiculo"><sup>16</sup> Ergo inimicus vobis factus sum, verum dicens vobis?</span>
    <span class="versiculo"><sup>17</sup> Aemulantur vos non bene, sed excludere vos volunt, ut illos aemulemini.</span>
    <span class="versiculo"><sup>18</sup> Bonum est autem aemulari in bono semper, et non tantum cum praesens sum apud vos,</span>
    <span class="versiculo"><sup>19</sup> filioli mei, quos iterum parturio, donec formetur Christus in vobis!</span>
    <span class="versiculo"><sup>20</sup> Vellem autem esse apud vos modo et mutare vocem meam, quoniam incertus sum in vobis.</span>
    <span class="versiculo"><sup>21</sup> Dicite mihi, qui sub lege vultis esse: Legem non auditis?</span>
    <span class="versiculo"><sup>22</sup> Scriptum est enim quoniam Abraham duos filios habuit, unum de ancilla et unum de libera.</span>
    <span class="versiculo"><sup>23</sup> Sed qui de ancilla, secundum carnem natus est; qui autem de libera, per promissionem.</span>
    <span class="versiculo"><sup>24</sup> Quae sunt per allegoriam dicta; ipsae enim sunt duo Testamenta, unum quidem a monte Sinai, in servitutem generans, quod est Agar.</span>
    <span class="versiculo"><sup>25</sup> Illud vero Agar mons est Sinai in Arabia, respondet autem Ierusalem, quae nunc est; servit enim cum filiis suis.</span>
    <span class="versiculo"><sup>26</sup> Illa autem, quae sursum est Ierusalem, libera est, quae est mater nostra;</span>
    <span class="versiculo"><sup>27</sup> scriptum est enim:
&#x201c; Laetare, sterilis, quae non paris,
erumpe et exclama, quae non parturis,
quia multi filii desertae
magis quam eius, quae habet virum &#x201d;.</span>
    <span class="versiculo"><sup>28</sup> Vos autem, fratres, secundum Isaac promissionis filii estis.</span>
    <span class="versiculo"><sup>29</sup> Sed quomodo tunc, qui secundum carnem natus fuerat, persequebatur eum, qui secundum spiritum, ita et nunc.</span>
    <span class="versiculo"><sup>30</sup> Sed quid dicit Scriptura? &#x201c; Eice ancillam et filium eius; non enim heres erit filius ancillae cum filio liberae &#x201d;.</span>
    <span class="versiculo"><sup>31</sup> Itaque, fratres, non sumus ancillae filii sed liberae.</span>
</div>
