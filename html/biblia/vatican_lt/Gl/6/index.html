<div>
	<span class="capitulo">6</span>
	<span class="versiculo"><sup>1</sup> Fratres, et si praeoccupatus fuerit homo in aliquo delicto, vos, qui spiritales estis, huiusmodi instruite in spiritu lenitatis, considerans teipsum, ne et tu tenteris.</span>
	<span class="versiculo"><sup>2</sup> Alter alterius onera portate et sic adimplebitis legem Christi.</span>
	<span class="versiculo"><sup>3</sup> Nam si quis existimat se aliquid esse, cum sit nihil, ipse se seducit;</span>
	<span class="versiculo"><sup>4</sup> opus autem suum probet unusquisque et sic in semetipso tantum gloriationem habebit et non in altero.</span>
	<span class="versiculo"><sup>5</sup> Unusquisque enim onus suum portabit.</span>
	<span class="versiculo"><sup>6</sup> Communicet autem is, qui catechizatur verbum, ei qui se catechizat, in omnibus bonis.</span>
	<span class="versiculo"><sup>7</sup> Nolite errare: Deus non irridetur. Quae enim seminaverit homo, haec et metet;</span>
	<span class="versiculo"><sup>8</sup> quoniam, qui seminat in carne sua, de carne metet corruptionem; qui autem seminat in Spiritu, de Spiritu metet vitam aeternam.</span>
	<span class="versiculo"><sup>9</sup> Bonum autem facientes infatigabiles, tempore enim suo metemus non deficientes.</span>
	<span class="versiculo"><sup>10</sup> Ergo dum tempus habemus, operemur bonum ad omnes, maxime autem ad domesticos fidei.</span>
	<span class="versiculo"><sup>11</sup> Videte qualibus litteris scripsi vobis mea manu.</span>
	<span class="versiculo"><sup>12</sup> Quicumque volunt placere in carne, hi cogunt vos circumcidi, tantum ut crucis Christi persecutionem non patiantur;</span>
	<span class="versiculo"><sup>13</sup> neque enim, qui circumciduntur, legem custodiunt, sed volunt vos circumcidi, ut in carne vestra glorientur.</span>
	<span class="versiculo"><sup>14</sup> Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo.</span>
	<span class="versiculo"><sup>15</sup> Neque enim circumcisio aliquid est neque praeputium sed nova creatura.</span>
	<span class="versiculo"><sup>16</sup> Et quicumque hanc regulam secuti fuerint, pax super illos et misericordia et super Israel Dei.</span>
	<span class="versiculo"><sup>17</sup> De cetero nemo mihi molestus sit; ego enim stigmata Iesu in super corpore meo porto.</span>
	<span class="versiculo"><sup>18</sup> Gratia Domini nostri Iesu Christi cum spiritu vestro, fratres. Amen.</span>
</div>
