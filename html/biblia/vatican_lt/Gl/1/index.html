<div>
	<span class="capitulo">1</span>
	<span class="versiculo"><sup>1</sup> Paulus apostolus, non ab hominibus neque per hominem, sed per Iesum Christum et Deum Patrem, qui suscitavit eum a mortuis,</span>
	<span class="versiculo"><sup>2</sup> et, qui mecum sunt, omnes fratres ecclesiis Galatiae:</span>
	<span class="versiculo"><sup>3</sup> gratia vobis et pax a Deo Patre nostro et Domino Iesu Christo,</span>
	<span class="versiculo"><sup>4</sup> qui dedit semetipsum pro peccatis nostris, ut eriperet nos de praesenti saeculo nequam secundum voluntatem Dei et Patris nostri,</span>
	<span class="versiculo"><sup>5</sup> cui gloria in saecula saeculorum. Amen.</span>
	<span class="versiculo"><sup>6</sup> Miror quod tam cito transferimini ab eo, qui vos vocavit in gratia Christi, in aliud evangelium;</span>
	<span class="versiculo"><sup>7</sup> quod non est aliud, nisi sunt aliqui, qui vos conturbant et volunt convertere evangelium Christi.</span>
	<span class="versiculo"><sup>8</sup> Sed licet nos aut angelus de caelo evangelizet vobis praeterquam quod evangelizavimus vobis, anathema sit!</span>
	<span class="versiculo"><sup>9</sup> Sicut praediximus, et nunc iterum dico: Si quis vobis evangelizaverit praeter id, quod accepistis, anathema sit!</span>
	<span class="versiculo"><sup>10</sup> Modo enim hominibus suadeo aut Deo? Aut quaero hominibus placere? Si adhuc hominibus placerem, Christi servus non essem!</span>
	<span class="versiculo"><sup>11</sup> Notum enim vobis facio, fratres, evangelium, quod evangelizatum est a me, quia non est secundum hominem;</span>
	<span class="versiculo"><sup>12</sup> neque enim ego ab homine accepi illud neque didici sed per revelationem Iesu Christi.</span>
	<span class="versiculo"><sup>13</sup> Audistis enim conversationem meam aliquando in Iudaismo, quoniam supra modum persequebar ecclesiam Dei et expugnabam illam;</span>
	<span class="versiculo"><sup>14</sup> et proficiebam in Iudaismo supra multos coaetaneos in genere meo, abundantius aemulator exsistens paternarum mearum traditionum.</span>
	<span class="versiculo"><sup>15</sup> Cum autem placuit Deo, qui me segregavit de utero matris meae et vocavit per gratiam suam,</span>
	<span class="versiculo"><sup>16</sup> ut revelaret Filium suum in me, ut evangelizarem illum in gentibus, continuo non contuli cum carne et sanguine</span>
	<span class="versiculo"><sup>17</sup> neque ascendi Hierosolymam ad antecessores meos apostolos; sed abii in Arabiam et iterum reversus sum Damascum.</span>
	<span class="versiculo"><sup>18</sup> Deinde post annos tres, ascendi Hierosolymam videre Cepham et mansi apud eum diebus quindecim;</span>
	<span class="versiculo"><sup>19</sup> alium autem apostolorum non vidi, nisi Iacobum fratrem Domini.</span>
	<span class="versiculo"><sup>20</sup> Quae autem scribo vobis, ecce coram Deo quia non mentior.</span>
	<span class="versiculo"><sup>21</sup> Deinde veni in partes Syriae et Ciliciae.</span>
	<span class="versiculo"><sup>22</sup> Eram autem ignotus facie ecclesiis Iudaeae, quae sunt in Christo;</span>
	<span class="versiculo"><sup>23</sup> tantum autem auditum habebant: &#x201c; Qui persequebatur nos aliquando, nunc evangelizat fidem, quam aliquando expugnabat &#x201d;,</span>
	<span class="versiculo"><sup>24</sup> et in me glorificabant Deum.</span>
</div>
