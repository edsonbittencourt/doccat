<div>
    <span class="capitulo">5</span>
    <span class="versiculo"><sup>1</sup> Age nunc, divites, plorate ulu lantes in miseriis, quae adve nient vobis.</span>
    <span class="versiculo"><sup>2</sup> Divitiae vestrae putrefactae sunt, et vestimenta vestra a tineis comesta sunt,</span>
    <span class="versiculo"><sup>3</sup> aurum et argentum vestrum aeruginavit, et aerugo eorum in testimonium vobis erit et manducabit carnes vestras sicut ignis: thesaurizastis in novissimis diebus.</span>
    <span class="versiculo"><sup>4</sup> Ecce merces operariorum, qui messuerunt regiones vestras, quae fraudata est a vobis, clamat, et clamores eorum, qui messuerunt, in aures Domini Sabaoth introierunt.</span>
    <span class="versiculo"><sup>5</sup> Epulati estis super terram et in luxuriis fuistis, enutristis corda vestra in die occisionis.</span>
    <span class="versiculo"><sup>6</sup> Addixistis, occidistis iustum. Non resistit vobis.</span>
    <span class="versiculo"><sup>7</sup> Patientes igitur estote, fratres, usque ad adventum Domini. Ecce agricola exspectat pretiosum fructum terrae, patienter ferens, donec accipiat imbrem temporaneum et serotinum.</span>
    <span class="versiculo"><sup>8</sup> Patientes estote, et vos, confirmate corda vestra, quoniam adventus Domini appropinquavit.</span>
    <span class="versiculo"><sup>9</sup> Nolite ingemiscere, fratres, in alterutrum, ut non iudicemini; ecce iudex ante ianuam assistit.</span>
    <span class="versiculo"><sup>10</sup> Exemplum accipite, fratres, laboris et patientiae prophetas, qui locuti sunt in nomine Domini.</span>
    <span class="versiculo"><sup>11</sup> Ecce beatificamus eos, qui sustinuerunt; sufferentiam Iob audistis et finem Domini vidistis, quoniam misericors est Dominus et miserator.</span>
    <span class="versiculo"><sup>12</sup> Ante omnia autem, fratres mei, nolite iurare neque per caelum neque per terram, neque aliud quodcumque iuramentum; sit autem vestrum &#x201c; Est &#x201d; est, et &#x201c; Non &#x201d; non, uti non sub iudicio decidatis.</span>
    <span class="versiculo"><sup>13</sup> Tristatur aliquis vestrum? Oret. Aequo animo est? Psallat.</span>
    <span class="versiculo"><sup>14</sup> Infirmatur quis in vobis? Advocet presbyteros ecclesiae, et orent super eum, unguentes eum oleo in nomine Domini.</span>
    <span class="versiculo"><sup>15</sup> Et oratio fidei salvabit infirmum, et allevabit eum Dominus; et si peccata operatus fuerit, dimittentur ei.</span>
    <span class="versiculo"><sup>16</sup> Confitemini ergo alterutrum peccata et orate pro invicem, ut sanemini. Multum enim valet deprecatio iusti operans.</span>
    <span class="versiculo"><sup>17</sup> Elias homo erat similis nobis passibilis et oratione oravit, ut non plueret, et non pluit super terram annos tres et menses sex;</span>
    <span class="versiculo"><sup>18</sup> et rursum oravit, et caelum dedit pluviam, et terra germinavit fructum suum.</span>
    <span class="versiculo"><sup>19</sup> Fratres mei, si quis ex vobis erraverit a veritate, et converterit quis eum,</span>
    <span class="versiculo"><sup>20</sup> scire debet quoniam, qui converti fecerit peccatorem ab errore viae eius, salvabit animam suam a morte et operiet multitudinem peccatorum.</span>
</div>
