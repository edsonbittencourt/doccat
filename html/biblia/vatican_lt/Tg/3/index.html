<div>
	<span class="capitulo">3</span>
	<span class="versiculo"><sup>1</sup> Nolite plures magistri fieri, fra tres mei, scientes quoniam maius iudicium accipiemus.</span>
	<span class="versiculo"><sup>2</sup> In multis enim offendimus omnes. Si quis in verbo non offendit, hic perfectus est vir, potens etiam freno circumducere totum corpus.</span>
	<span class="versiculo"><sup>3</sup> Si autem equorum frenos in ora mittimus ad oboediendum nobis, et omne corpus illorum circumferimus.</span>
	<span class="versiculo"><sup>4</sup> Ecce et naves, cum tam magnae sint et a ventis validis minentur, circumferuntur a minimo gubernaculo, ubi impetus dirigentis voluerit;</span>
	<span class="versiculo"><sup>5</sup> ita et lingua modicum quidem membrum est et magna exsultat. Ecce quantus ignis quam magnam silvam incendit!</span>
	<span class="versiculo"><sup>6</sup> Et lingua ignis est, universitas iniquitatis; lingua constituitur in membris nostris, quae maculat totum corpus et inflammat rotam nativitatis et inflammatur a gehenna.</span>
	<span class="versiculo"><sup>7</sup> Omnis enim natura et bestiarum et volucrum et serpentium et etiam cetorum domatur et domita est a natura humana;</span>
	<span class="versiculo"><sup>8</sup> linguam autem nullus hominum domare potest, inquietum malum, plena veneno mortifero.</span>
	<span class="versiculo"><sup>9</sup> In ipsa benedicimus Dominum et Patrem et in ipsa maledicimus homines, qui ad similitudinem Dei facti sunt;</span>
	<span class="versiculo"><sup>10</sup> ex ipso ore procedit benedictio et maledictio. Non oportet, fratres mei, haec ita fieri.</span>
	<span class="versiculo"><sup>11</sup> Numquid fons de eodem foramine emanat dulcem et amaram aquam?</span>
	<span class="versiculo"><sup>12</sup> Numquid potest, fratres mei, ficus olivas facere, aut vitis ficus? Neque salsa dulcem potest facere aquam.</span>
	<span class="versiculo"><sup>13</sup> Quis sapiens et disciplinatus inter vos? Ostendat ex bona conversatione operationem suam in mansuetudine sapientiae.</span>
	<span class="versiculo"><sup>14</sup> Quod si zelum amarum habetis et contentiones in cordibus vestris, nolite gloriari et mendaces esse adversus veritatem.</span>
	<span class="versiculo"><sup>15</sup> Non est ista sapientia desursum descendens, sed terrena, animalis, diabolica;</span>
	<span class="versiculo"><sup>16</sup> ubi enim zelus et contentio, ibi inconstantia et omne opus pravum.</span>
	<span class="versiculo"><sup>17</sup> Quae autem desursum est sapientia primum quidem pudica est, deinde pacifica, modesta, suadibilis, plena misericordia et fructibus bonis, non iudicans, sine simulatione;</span>
	<span class="versiculo"><sup>18</sup> fructus autem iustitiae in pace seminatur facientibus pacem.</span>
</div>
