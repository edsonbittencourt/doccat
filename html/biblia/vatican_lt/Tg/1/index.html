<div>
	<span class="capitulo">1</span>
	<span class="versiculo"><sup>1</sup> Iacobus, Dei et Domini Iesu Christi servus, duodecim tribubus, quae sunt in dispersione, salutem.</span>
	<span class="versiculo"><sup>2</sup> Omne gaudium existimate, fratres mei, cum in tentationibus variis incideritis,</span>
	<span class="versiculo"><sup>3</sup> scientes quod probatio fidei vestrae patientiam operatur;</span>
	<span class="versiculo"><sup>4</sup> patientia autem opus perfectum habeat, ut sitis perfecti et integri, in nullo deficientes.</span>
	<span class="versiculo"><sup>5</sup> Si quis autem vestrum indiget sapientia, postulet a Deo, qui dat omnibus affluenter et non improperat, et dabitur ei.</span>
	<span class="versiculo"><sup>6</sup> Postulet autem in fide nihil haesitans; qui enim haesitat, similis est fluctui maris, qui a vento movetur et circumfertur.</span>
	<span class="versiculo"><sup>7</sup> Non ergo aestimet homo ille quod accipiat aliquid a Domino,</span>
	<span class="versiculo"><sup>8</sup> vir duplex animo, inconstans in omnibus viis suis.</span>
	<span class="versiculo"><sup>9</sup> Glorietur autem frater humilis in exaltatione sua,</span>
	<span class="versiculo"><sup>10</sup> dives autem in humilitate sua, quoniam sicut flos feni transibit.</span>
	<span class="versiculo"><sup>11</sup> Exortus est enim sol cum ardore et arefecit fenum, et flos eius decidit, et decor vultus eius deperiit; ita et dives in itineribus suis marcescet.</span>
	<span class="versiculo"><sup>12</sup> Beatus vir, qui suffert tentationem, quia, cum probatus fuerit, accipiet coronam vitae, quam repromisit Deus diligentibus se.</span>
	<span class="versiculo"><sup>13</sup> Nemo, cum tentatur, dicat: &#x201c; A Deo tentor &#x201d;; Deus enim non tentatur malis, ipse autem neminem tentat.</span>
	<span class="versiculo"><sup>14</sup> Unusquisque vero tentatur a concupiscentia sua abstractus et illectus;</span>
	<span class="versiculo"><sup>15</sup> dein concupiscentia, cum conceperit, parit peccatum; peccatum vero, cum consummatum fuerit, generat mortem.</span>
	<span class="versiculo"><sup>16</sup> Nolite errare, fratres mei dilectissimi.</span>
	<span class="versiculo"><sup>17</sup> Omne datum optimum et omne donum perfectum de sursum est, descendens a Patre luminum, apud quem non est transmutatio nec vicissitudinis obumbratio.</span>
	<span class="versiculo"><sup>18</sup> Voluntarie genuit nos verbo veritatis, ut simus primitiae quaedam creaturae eius.</span>
	<span class="versiculo"><sup>19</sup> Scitis, fratres mei dilecti. Sit autem omnis homo velox ad audiendum, tardus autem ad loquendum et tardus ad iram;</span>
	<span class="versiculo"><sup>20</sup> ira enim viri iustitiam Dei non operatur.</span>
	<span class="versiculo"><sup>21</sup> Propter quod abicientes omnem immunditiam et abundantiam malitiae, in mansuetudine suscipite insitum verbum, quod potest salvare animas vestras.</span>
	<span class="versiculo"><sup>22</sup> Estote autem factores verbi et non auditores tantum fallentes vosmetipsos.</span>
	<span class="versiculo"><sup>23</sup> Quia si quis auditor est verbi et non factor, hic comparabitur viro consideranti vultum nativitatis suae in speculo;</span>
	<span class="versiculo"><sup>24</sup> consideravit enim se et abiit, et statim oblitus est qualis fuerit.</span>
	<span class="versiculo"><sup>25</sup> Qui autem perspexerit in lege perfecta libertatis et permanserit, non auditor obliviosus factus sed factor operis, hic beatus in facto suo erit.</span>
	<span class="versiculo"><sup>26</sup> Si quis putat se religiosum esse, non freno circumducens linguam suam sed seducens cor suum, huius vana est religio.</span>
	<span class="versiculo"><sup>27</sup> Religio munda et immaculata apud Deum et Patrem haec est: visitare pupillos et viduas in tribulatione eorum, immaculatum se custodire ab hoc saeculo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-iacobi_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
