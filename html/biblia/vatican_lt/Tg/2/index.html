<div>
	<span class="capitulo">2</span>
	<span class="versiculo"><sup>1</sup> Fratres mei, nolite in persona rum acceptione habere fidem Domini nostri Iesu Christi gloriae.</span>
	<span class="versiculo"><sup>2</sup> Etenim, si introierit in synagogam vestram vir aureum anulum habens in veste candida, introierit autem et pauper in sordido habitu,</span>
	<span class="versiculo"><sup>3</sup> et intendatis in eum, qui indutus est veste praeclara, et dixeritis: &#x201c; Tu sede hic bene &#x201d;, pauperi autem dicatis: &#x201c; Tu sta illic aut sede sub scabello meo &#x201d;;</span>
	<span class="versiculo"><sup>4</sup> nonne iudicatis apud vosmetipsos et facti estis iudices cogitationum iniquarum?</span>
	<span class="versiculo"><sup>5</sup> Audite, fratres mei dilectissimi. Nonne Deus elegit, qui pauperes sunt mundo, divites in fide et heredes regni, quod repromisit diligentibus se?</span>
	<span class="versiculo"><sup>6</sup> Vos autem exhonorastis pauperem. Nonne divites opprimunt vos et ipsi trahunt vos ad iudicia?</span>
	<span class="versiculo"><sup>7</sup> Nonne ipsi blasphemant bonum nomen, quod invocatum est super vos?</span>
	<span class="versiculo"><sup>8</sup> Si tamen legem perficitis regalem secundum Scripturam: &#x201c; Diliges proximum tuum sicut teipsum &#x201d;, bene facitis;</span>
	<span class="versiculo"><sup>9</sup> si autem personas accipitis, peccatum operamini, redarguti a lege quasi transgressores.</span>
	<span class="versiculo"><sup>10</sup> Quicumque autem totam legem servaverit, offendat autem in uno, factus est omnium reus.</span>
	<span class="versiculo"><sup>11</sup> Qui enim dixit: &#x201c; Non moechaberis &#x201d;, dixit et: &#x201c; Non occides &#x201d;; quod si non moecharis, occidis autem, factus es transgressor legis.</span>
	<span class="versiculo"><sup>12</sup> Sic loquimini et sic facite sicut per legem libertatis iudicandi.</span>
	<span class="versiculo"><sup>13</sup> Iudicium enim sine misericordia illi, qui non fecit misericordiam; superexsultat misericordia iudicio.</span>
	<span class="versiculo"><sup>14</sup> Quid proderit, fratres mei, si fidem quis dicat se habere, opera autem non habeat? Numquid poterit fides salvare eum?</span>
	<span class="versiculo"><sup>15</sup> Si frater aut soror nudi sunt et indigent victu cotidiano,</span>
	<span class="versiculo"><sup>16</sup> dicat autem aliquis de vobis illis: &#x201c; Ite in pace, calefacimini et saturamini &#x201d;, non dederitis autem eis, quae necessaria sunt corporis, quid proderit?</span>
	<span class="versiculo"><sup>17</sup> Sic et fides, si non habeat opera, mortua est in semetipsa.</span>
	<span class="versiculo"><sup>18</sup> Sed dicet quis: &#x201c; Tu fidem habes, et ego opera habeo &#x201d;. Ostende mihi fidem tuam sine operibus, et ego tibi ostendam ex operibus meis fidem.</span>
	<span class="versiculo"><sup>19</sup> Tu credis quoniam unus est Deus? Bene facis; et daemones credunt et contremiscunt!</span>
	<span class="versiculo"><sup>20</sup> Vis autem scire, o homo inanis, quoniam fides sine operibus otiosa est?</span>
	<span class="versiculo"><sup>21</sup> Abraham, pater noster, nonne ex operibus iustificatus est offerens Isaac filium suum super altare?</span>
	<span class="versiculo"><sup>22</sup> Vides quoniam fides cooperabatur operibus illius, et ex operibus fides consummata est;</span>
	<span class="versiculo"><sup>23</sup> et suppleta est Scriptura dicens: &#x201c; Credidit Abraham Deo, et reputatum est illi ad iustitiam &#x201d;, et amicus Dei appellatus est.</span>
	<span class="versiculo"><sup>24</sup> Videtis quoniam ex operibus iustificatur homo et non ex fide tantum.</span>
	<span class="versiculo"><sup>25</sup> Similiter autem et Rahab, meretrix nonne ex operibus iustificata est suscipiens nuntios et alia via eiciens?</span>
	<span class="versiculo"><sup>26</sup> Sicut enim corpus sine spiritu emortuum est, ita et fides sine operibus mortua est.</span>
</div>
