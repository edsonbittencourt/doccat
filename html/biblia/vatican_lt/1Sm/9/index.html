<div>
	<span class="capitulo">9</span>
	<span class="versiculo"><sup>1</sup> Et erat vir de Beniamin nomine Cis filius Abiel filii Seror filii Bechorath filii Aphia, Beniaminita vir potens.</span>
	<span class="versiculo"><sup>2</sup> Et erat ei filius vocabulo Saul electus et bonus, et non erat vir de filiis Israel melior illo; ab umero et sursum eminebat super omnem populum.</span>
	<span class="versiculo"><sup>3</sup> Perierant autem asinae Cis patris Saul, et dixit Cis ad Saul filium suum: &#x201c; Tolle tecum unum de pueris et consurgens vade et quaere asinas &#x201d;. Qui cum transissent per montem Ephraim</span>
	<span class="versiculo"><sup>4</sup> et per terram Salisa et non invenissent, transierunt etiam per terram Salim, et non erant, sed et per terram Iemini et minime reppererunt.</span>
	<span class="versiculo"><sup>5</sup> Cum autem venissent in terram Suph, dixit Saul ad puerum suum, qui erat cum eo: &#x201c; Veni, et revertamur, ne forte dimiserit pater meus asinas et sollicitus sit pro nobis &#x201d;.</span>
	<span class="versiculo"><sup>6</sup> Qui ait ei: &#x201c; Ecce est vir Dei in civitate hac, vir nobilis. Omne quod loquitur, absque ambiguitate venit. Nunc ergo eamus illuc, si forte indicet nobis de via nostra, propter quam venimus &#x201d;.</span>
	<span class="versiculo"><sup>7</sup> Dixitque Saul ad puerum suum: &#x201c; Ecce ibimus; quid feremus ad virum? Panis defecit in sitarciis nostris, et sportulam non habemus, ut demus homini Dei. Quid habemus? &#x201d;.</span>
	<span class="versiculo"><sup>8</sup> Rursum puer respondit Sauli et ait: &#x201c; Ecce inventa est in manu mea quarta pars sicli argenti; demus homini Dei, ut indicet nobis viam nostram &#x201d;. &#x2014;</span>
	<span class="versiculo"><sup>9</sup> Olim in Israel sic loquebatur unusquisque vadens consulere Deum: &#x201c; Venite, et eamus ad videntem &#x201d;; qui enim propheta dicitur hodie, vocabatur olim videns. &#x2014;</span>
	<span class="versiculo"><sup>10</sup> Et dixit Saul ad puerum suum: &#x201c; Optimus sermo tuus; veni, eamus &#x201d;. Et ierunt in civitatem, in qua erat vir Dei.</span>
	<span class="versiculo"><sup>11</sup> Cumque ascenderent clivum civitatis, invenerunt puellas egredientes ad hauriendam aquam et dixerunt eis: &#x201c; Num hic est videns? &#x201d;.</span>
	<span class="versiculo"><sup>12</sup> Quae respondentes dixerunt illis: &#x201c; Hic est: ecce ante te, festina nunc; hodie enim venit in civitatem, quia sacrificium est hodie populo in excelso.</span>
	<span class="versiculo"><sup>13</sup> Ingredientes urbem statim invenietis eum, antequam ascendat excelsum ad vescendum; neque enim comesurus est populus, donec ille veniat, quia ipse benedicit hostiae, et deinceps comedunt, qui vocati sunt. Nunc ergo conscendite, quia statim reperietis eum &#x201d;.</span>
	<span class="versiculo"><sup>14</sup> Et ascenderunt in civitatem. Cumque illi intrarent in urbem, apparuit Samuel egrediens obviam eis, ut ascenderet in excelsum.</span>
	<span class="versiculo"><sup>15</sup> Dominus autem revelaverat Samuel, ante unam diem quam veniret Saul, dicens:</span>
	<span class="versiculo"><sup>16</sup> &#x201c; Hac ipsa, quae nunc est hora, cras mittam ad te virum de terra Beniamin, et unges eum ducem super populum meum Israel, et salvabit populum meum de manu Philisthinorum, quia respexi populum meum; venit enim clamor eorum ad me &#x201d;.</span>
	<span class="versiculo"><sup>17</sup> Cumque aspexisset Samuel Saulem, Dominus ait ei: &#x201c; Ecce vir, quem dixeram tibi; iste dominabitur populo meo &#x201d;.</span>
	<span class="versiculo"><sup>18</sup> Accessit autem Saul ad Samuelem in medio portae et ait: &#x201c; Indica, oro, mihi: Ubi est domus videntis? &#x201d;.</span>
	<span class="versiculo"><sup>19</sup> Et respondit Samuel Sauli dicens: &#x201c; Ego sum videns. Ascende ante me in excelsum, ut comedatis mecum hodie. Et dimittam te mane et omnia, quae sunt in corde tuo, indicabo tibi;</span>
	<span class="versiculo"><sup>20</sup> et de asinis, quas perdidisti nudiustertius, ne sollicitus sis, quia inventae sunt. Et cuius erunt optima quaeque Israel? Nonne tibi et omni domui patris tui? &#x201d;.</span>
	<span class="versiculo"><sup>21</sup> Respondens autem Saul ait: &#x201c;Numquid non Beniaminita ego sum de minima tribu Israel, et cognatio mea novissima inter omnes familias de tribu Beniamin? Quare ergo locutus es mihi sermonem istum? &#x201d;.</span>
	<span class="versiculo"><sup>22</sup> Assumens itaque Samuel Saulem et puerum eius introduxit eos in triclinium et dedit eis locum in capite eorum, qui fuerant invitati: erant enim quasi triginta viri.</span>
	<span class="versiculo"><sup>23</sup> Dixitque Samuel coco: &#x201c; Da partem, quam dedi tibi et praecepi, ut reponeres seorsum apud te &#x201d;.</span>
	<span class="versiculo"><sup>24</sup> Levavit autem cocus armum et caudam et posuit ante Saul. Dixitque Samuel: &#x201c; Ecce quod remansit; pone ante te et comede, quia de industria servatum est tibi, quando populum vocavi &#x201d;. Et comedit Saul cum Samuel in die illa.</span>
	<span class="versiculo"><sup>25</sup> Et descenderunt de excelso in oppidum. Et straverunt pro Saul in solario, et dormivit.</span>
	<span class="versiculo"><sup>26</sup> Cumque mane surrexissent, et iam elucesceret, vocavit Samuel Saul in solario dicens: &#x201c; Surge, ut dimittam te &#x201d;. Et surrexit Saul. Egressique sunt ambo, ipse videlicet et Samuel.</span>
	<span class="versiculo"><sup>27</sup> Cumque descenderent in extrema parte civitatis, Samuel dixit ad Saul: &#x201c; Dic puero, ut antecedat nos &#x2014; et ille antecessit C; tu autem subsiste paulisper, ut indicem tibi verbum Domini &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
