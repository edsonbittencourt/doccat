<div>
	<span class="capitulo">12</span>
	<span class="versiculo"><sup>1</sup> Dixit autem Samuel ad universum Israel: &#x201c; Ecce audivi vocem vestram iuxta omnia, quae locuti estis ad me, et constitui super vos regem;</span>
	<span class="versiculo"><sup>2</sup> et nunc rex graditur ante vos. Ego autem senui et incanui; porro filii mei vobiscum sunt. Itaque conversatus coram vobis ab adulescentia mea usque ad hanc diem;</span>
	<span class="versiculo"><sup>3</sup> ecce praesto sum. Loquimini contra me coram Domino et coram christo eius, utrum bovem cuiusquam tulerim an asinum, si quempiam calumniatus sum, si oppressi aliquem, si de manu cuiusquam munus accepi, ut oculos meos clauderem in eius causa. Restituam vobis &#x201d;.</span>
	<span class="versiculo"><sup>4</sup> Et dixerunt: &#x201c; Non es calumniatus nos neque oppressisti neque tulisti de manu alicuius quippiam &#x201d;.</span>
	<span class="versiculo"><sup>5</sup> Dixitque ad eos: &#x201c; Testis Dominus adversum vos, et testis christus eius in die hac, quia non inveneritis in manu mea quippiam &#x201d;. Et dixerunt: &#x201c; Testis &#x201d;.</span>
	<span class="versiculo"><sup>6</sup> Et ait Samuel ad populum: &#x201c; Testis est Dominus, qui fecit Moysen et Aaron et eduxit patres nostros de terra Aegypti.</span>
	<span class="versiculo"><sup>7</sup> Nunc ergo state, ut iudicio contendam adversum vos coram Domino de omnibus misericordiis Domini, quas fecit vobiscum et cum patribus vestris:</span>
	<span class="versiculo"><sup>8</sup> quomodo ingressus est Iacob in Aegyptum, et oppresserunt eos Aegyptii; et clamaverunt patres vestri ad Dominum, et misit Dominus Moysen et Aaron et eduxit patres vestros ex Aegypto et collocavit eos in loco hoc;</span>
	<span class="versiculo"><sup>9</sup> qui obliti sunt Domini Dei sui, et tradidit eos in manu Sisarae magistri militiae Asor et in manu Philisthinorum et in manu regis Moab, et pugnaverunt adversum eos.</span>
	<span class="versiculo"><sup>10</sup> Postea autem clamaverunt ad Dominum et dixerunt: &#x201c;Peccavimus, quia dereliquimus Dominum et servivimus Baalim et Astharoth; nunc ergo erue nos de manu inimicorum nostrorum, et serviemus tibi&#x201d;.</span>
	<span class="versiculo"><sup>11</sup> Et misit Dominus Ierobbaal et Barac et Iephte et Samuel et eruit vos de manu inimicorum vestrorum per circuitum; et habitastis confidenter.</span>
	<span class="versiculo"><sup>12</sup> Videntes autem quod Naas rex filiorum Ammon venisset adversum vos, dixistis mihi: &#x201c;Nequaquam, sed rex imperabit nobis!&#x201d;, cum Dominus Deus vester regnaret in vobis.</span>
	<span class="versiculo"><sup>13</sup> Nunc ergo praesto est rex vester, quem elegistis et petistis; ecce dedit vobis Dominus regem.</span>
	<span class="versiculo"><sup>14</sup> Si timueritis Dominum et servieritis ei et audieritis vocem eius et non contempseritis sermonem Domini, eritis et vos et rex, qui imperat vobis, sequentes Dominum Deum vestrum.</span>
	<span class="versiculo"><sup>15</sup> Si autem non audieritis vocem Domini, sed contempseritis sermonem Domini, erit manus Domini super vos et super regem vestrum, ut disperdat vos.</span>
	<span class="versiculo"><sup>16</sup> Sed et nunc state et videte rem istam grandem, quam facturus est Dominus in conspectu vestro.</span>
	<span class="versiculo"><sup>17</sup> Numquid non messis tritici est hodie? Invocabo Dominum, et dabit tonitrua et pluvias; et scietis et videbitis quia grande malum feceritis vobis in conspectu Domini petentes super vos regem &#x201d;.</span>
	<span class="versiculo"><sup>18</sup> Et clamavit Samuel ad Dominum, et dedit Dominus tonitrua et pluviam in die illa.</span>
	<span class="versiculo"><sup>19</sup> Et timuit omnis populus nimis Dominum et Samuel; dixitque universus populus ad Samuel: &#x201c; Ora pro servis tuis ad Dominum Deum tuum, ut non moriamur: addidimus enim universis peccatis nostris malum, ut peteremus nobis regem &#x201d;.</span>
	<span class="versiculo"><sup>20</sup> Dixit autem Samuel ad populum: &#x201c; Nolite timere. Vos fecistis universum malum hoc; verumtamen nolite recedere a tergo Domini et servite Domino in omni corde vestro;</span>
	<span class="versiculo"><sup>21</sup> et nolite declinare post vana, quae non proderunt vobis neque eruent vos, quia vana sunt;</span>
	<span class="versiculo"><sup>22</sup> profecto non derelinquet Dominus populum suum propter nomen suum magnum, quia dignatus est Dominus facere vos sibi populum.</span>
	<span class="versiculo"><sup>23</sup> Absit autem a me hoc peccatum in Dominum, ut cessem orare pro vobis et docere vos viam bonam et rectam.</span>
	<span class="versiculo"><sup>24</sup> Igitur timete Dominum et servite ei in veritate et ex toto corde vestro; vidistis enim magnifica, quae in vobis gesserit.</span>
	<span class="versiculo"><sup>25</sup> Quod si perseveraveritis in malitia, et vos et rex vester pariter peribitis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
