<div>
    <span class="capitulo">3</span>
    <span class="versiculo"><sup>1</sup> Puer autem Samuel ministrabat Domino coram Heli. Et sermo Domini erat pretiosus in diebus illis: non erat visio frequens.</span>
    <span class="versiculo"><sup>2</sup> Factum est ergo in die quadam, Heli iacebat in loco suo, et oculi eius caligaverant, nec poterat videre.</span>
    <span class="versiculo"><sup>3</sup> Lucerna Dei nondum exstincta erat, et Samuel dormiebat in templo Domini, ubi erat arca Dei.</span>
    <span class="versiculo"><sup>4</sup> Et vocavit Dominus Samuel, qui respondens ait: &#x201c; Ecce ego &#x201d;.</span>
    <span class="versiculo"><sup>5</sup> Et cucurrit ad Heli et dixit: &#x201c; Ecce ego; vocasti enim me &#x201d;. Qui dixit: &#x201c; Non vocavi. Revertere; dormi! &#x201d;. Et abiit et dormivit.</span>
    <span class="versiculo"><sup>6</sup> Et Dominus rursum vocavit Samuel. Consurgensque Samuel abiit ad Heli et dixit: &#x201c; Ecce ego, quia vocasti me &#x201d;. Qui respondit: &#x201c; Non vocavi te, fili mi. Revertere et dormi! &#x201d;.</span>
    <span class="versiculo"><sup>7</sup> Porro Samuel necdum sciebat Dominum, neque revelatus fuerat ei sermo Domini.</span>
    <span class="versiculo"><sup>8</sup> Et Dominus rursum vocavit Samuel tertio, qui consurgens abiit ad Heli</span>
    <span class="versiculo"><sup>9</sup> et ait: &#x201c; Ecce ego, quia vocasti me &#x201d;. Intellexit igitur Heli quia Dominus vocaret puerum, et ait ad Samuel: &#x201c; Vade et dormi; et, si deinceps vocaverit te, dices: &#x201c; Loquere, Domine, quia audit servus tuus&#x201d; &#x201d;. Abiit ergo Samuel et dormivit in loco suo.</span>
    <span class="versiculo"><sup>10</sup> Et venit Dominus et stetit et vocavit, sicut vocaverat prius: &#x201c; Samuel, Samuel &#x201d;. Et ait Samuel: &#x201c; Loquere, quia audit servus tuus &#x201d;.</span>
    <span class="versiculo"><sup>11</sup> Et dixit Dominus ad Samuel: &#x201c; Ecce ego facio verbum in Israel, quod quicumque audierit, tinnient ambae aures eius.</span>
    <span class="versiculo"><sup>12</sup> In die illo suscitabo adversum Heli omnia, quae locutus sum super domum eius: incipiam et complebo.</span>
    <span class="versiculo"><sup>13</sup> Praedixi enim ei quod iudicaturus essem domum eius in aeternum propter iniquitatem, eo quod noverat filios suos contemnere Deum et non corripuit eos.</span>
    <span class="versiculo"><sup>14</sup> Idcirco iuravi domui Heli quod non expietur iniquitas domus eius victimis et muneribus usque in aeternum &#x201d;.</span>
    <span class="versiculo"><sup>15</sup> Dormivit autem Samuel usque mane aperuitque ostia domus Domini. Et Samuel timebat indicare visionem Heli.</span>
    <span class="versiculo"><sup>16</sup> Vocavit ergo Heli Samuelem et dixit: &#x201c; Samuel, fili mi &#x201d;. Qui respondens ait: &#x201c; Praesto sum &#x201d;.</span>
    <span class="versiculo"><sup>17</sup> Et interrogavit eum: &#x201c; Quis est sermo, quem locutus est ad te? Oro te, ne celaveris me. Haec faciat tibi Deus et haec addat, si absconderis a me sermonem ex omnibus verbis, quae dicta sunt tibi &#x201d;.</span>
    <span class="versiculo"><sup>18</sup> Indicavit itaque ei Samuel universos sermones et non abscondit ab eo. Et ille respondit: &#x201c; Dominus est! Quod bonum est in oculis suis, faciat &#x201d;.</span>
    <span class="versiculo"><sup>19</sup> Crevit autem Samuel, et Dominus erat cum eo, et non cecidit ex omnibus verbis eius in terram.</span>
    <span class="versiculo"><sup>20</sup> Et cognovit universus Israel a Dan usque Bersabee quod constitutus esset Samuel propheta Domini.</span>
    <span class="versiculo"><sup>21</sup> Et addidit Dominus ut appareret in Silo, quoniam revelatus fuerat Dominus Samueli in Silo iuxta verbum Domini. Et evenit sermo Samuelis universo Israeli.</span>
</div>
