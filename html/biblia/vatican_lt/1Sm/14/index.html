<div>
	<span class="capitulo">14</span>
	<span class="versiculo"><sup>1</sup> Et accidit quadam die, ut diceret Ionathan filius Saul ad adulescentem armigerum suum: &#x201c; Veni, et transeamus ad stationem Philisthim, quae est ibi ex adverso &#x201d;. Patri autem suo hoc ipsum non indicavit.</span>
	<span class="versiculo"><sup>2</sup> Porro Saul morabatur in extrema parte Gabaa sub malogranato, quae erat in Magron; et erat populus cum eo quasi sescentorum virorum.</span>
	<span class="versiculo"><sup>3</sup> Et Ahias filius Achitob fratris Ichabod filii Phinees, qui ortus fuerat ex Heli sacerdote Domini in Silo, portabat ephod. Sed et populus ignorabat quod isset Ionathan.</span>
	<span class="versiculo"><sup>4</sup> Erant autem inter ascensus, per quos nitebatur Ionathan transire ad stationem Philisthinorum, dens rupis hinc ex una parte et dens rupis illinc ex altera parte: nomen uni Boses et nomen alteri Sene;</span>
	<span class="versiculo"><sup>5</sup> unus scopulus prominens ad aquilonem ex adverso Machmas et alter a meridie contra Gabaa.</span>
	<span class="versiculo"><sup>6</sup> Dixit autem Ionathan ad adulescentem armigerum suum: &#x201c; Veni, transeamus ad stationem incircumcisorum horum, si forte faciat Dominus pro nobis; quia non est Domino difficile salvare vel in multitudine vel in paucis &#x201d;.</span>
	<span class="versiculo"><sup>7</sup> Dixitque ei armiger suus: &#x201c; Fac omnia, quae placent animo tuo. Perge quo cupis; ego ero tecum ubicumque volueris &#x201d;.</span>
	<span class="versiculo"><sup>8</sup> Et ait Ionathan: &#x201c; Ecce nos transimus ad viros istos. Cumque apparuerimus eis,</span>
	<span class="versiculo"><sup>9</sup> si taliter locuti fuerint ad nos: &#x201c;Manete, donec veniamus ad vos&#x201d;, stemus in loco nostro nec ascendamus ad eos.</span>
	<span class="versiculo"><sup>10</sup> Si autem dixerint: &#x201c;Ascendite ad nos&#x201d;, ascendamus, quia tradidit eos Dominus in manibus nostris; hoc erit nobis signum &#x201d;.</span>
	<span class="versiculo"><sup>11</sup> Apparuit igitur uterque stationi Philisthinorum. Dixeruntque Philisthim: &#x201c; En Hebraei egrediuntur de cavernis, in quibus absconditi fuerant &#x201d;.</span>
	<span class="versiculo"><sup>12</sup> Et locuti sunt viri de statione ad Ionathan et ad armigerum eius dixeruntque: &#x201c; Ascendite ad nos, et ostendimus vobis rem &#x201d;. Et ait Ionathan ad armigerum suum: &#x201c; Ascendamus; sequere me, tradidit enim eos Dominus in manu Israel &#x201d;.</span>
	<span class="versiculo"><sup>13</sup> Ascendit autem Ionathan reptans manibus et pedibus et armiger eius post eum; Philisthim cadebant ante Ionathan, et eos armiger eius interficiebat sequens eum.</span>
	<span class="versiculo"><sup>14</sup> Et facta est plaga prima, qua percussit Ionathan et armiger eius quasi viginti viros in media fere parte iugeri.</span>
	<span class="versiculo"><sup>15</sup> Et factus est terror in castris per agros; sed et omnis populus stationis eorum et, qui ierant ad praedandum, obstupuerunt; et conturbata est terra, et factus est terror a Deo.</span>
	<span class="versiculo"><sup>16</sup> Et respexerunt speculatores Saul, qui erant in Gabaa Beniamin; et ecce multitudo fluctuabat huc illucque diffugiens.</span>
	<span class="versiculo"><sup>17</sup> Et ait Saul populo, qui erat cum eo: &#x201c; Requirite et videte quis abierit ex nobis &#x201d;. Cumque requisissent, repertum est non adesse Ionathan et armigerum eius.</span>
	<span class="versiculo"><sup>18</sup> Et ait Saul ad Ahiam: &#x201c; Applica ephod &#x201d;. Ipse enim portabat ephod in die illa in conspectu filiorum Israel.</span>
	<span class="versiculo"><sup>19</sup> Cumque loqueretur Saul ad sacerdotem, tumultus maior fiebat in castris Philisthinorum, crescebatque paulatim et clarius reboabat. Et ait Saul ad sacerdotem: &#x201c; Contrahe manum tuam &#x201d;.</span>
	<span class="versiculo"><sup>20</sup> Congregati ergo sunt Saul et omnis populus, qui erat cum eo, et venerunt usque ad locum certaminis. Et ecce versus fuerat gladius uniuscuiusque ad proximum suum: perturbatio magna nimis.</span>
	<span class="versiculo"><sup>21</sup> Sed et Hebraei, qui fuerant cum Philisthim heri et nudiustertius ascenderantque cum eis in castris, reversi sunt et ipsi, ut essent cum Israel, qui erant cum Saul et Ionathan.</span>
	<span class="versiculo"><sup>22</sup> Omnes quoque Israelitae, qui se absconderant in monte Ephraim, audientes quod fugissent Philisthim, sociaverunt se et ipsi cum suis in proelio.</span>
	<span class="versiculo"><sup>23</sup> Et salvavit Dominus in die illa Israel; pugna autem pervenit ultra Bethaven.</span>
	<span class="versiculo"><sup>24</sup> Et viri Israel comprimebant se in die illa. Adiuravit autem Saul populum dicens: &#x201c; Maledictus vir, qui comederit panem usque ad vesperam, donec ulciscar de inimicis meis! &#x201d;. Et non manducavit universus populus panem.</span>
	<span class="versiculo"><sup>25</sup> Omneque terrae vulgus venit in saltum, in quo erat mel super faciem agri.</span>
	<span class="versiculo"><sup>26</sup> Ingressus est itaque populus saltum, et apparuit fluens mel. Nullusque applicuit manum ad os suum; timebat enim populus iuramentum.</span>
	<span class="versiculo"><sup>27</sup> Porro Ionathan non audierat, cum adiuraret pater eius populum; extenditque summitatem virgae, quam habebat in manu, et intinxit in favo mellis et convertit manum suam ad os suum, et illuminati sunt oculi eius.</span>
	<span class="versiculo"><sup>28</sup> Respondensque unus de populo ait: &#x201c; Iureiurando constrinxit pater tuus populum dicens: &#x201c;Maledictus, qui comederit panem hodie!&#x201d;. Defecit autem populus &#x201d;.</span>
	<span class="versiculo"><sup>29</sup> Dixitque Ionathan: &#x201c; Turbavit pater meus terram! Videte quia illuminati sunt oculi mei, eo quod gustaverim paululum de melle isto;</span>
	<span class="versiculo"><sup>30</sup> quanto magis si comedisset hodie populus de praeda inimicorum suorum, quam repperit? Nonne nunc maior facta fuisset plaga in Philisthim? &#x201d;.</span>
	<span class="versiculo"><sup>31</sup> Percusserunt ergo in die illa Philisthaeos a Machmis usque in Aialon; defatigatus est autem populus nimis.</span>
	<span class="versiculo"><sup>32</sup> Et versus ad praedam tulit oves et boves et vitulos; et mactaverunt in terra, comeditque populus cum sanguine.</span>
	<span class="versiculo"><sup>33</sup> Nuntiaverunt autem Saul dicentes: &#x201c; Ecce populus peccat Domino comedens cum sanguine &#x201d;. Qui ait: &#x201c; Praevaricati estis! Volvite ad me huc saxum grande &#x201d;.</span>
	<span class="versiculo"><sup>34</sup> Et dixit Saul: &#x201c; Dispergimini in vulgus et dicite eis, ut adducat ad me unusquisque bovem suum et arietem, et occidite super istud et vescimini; et non peccabitis Domino comedentes cum sanguine &#x201d;. Adduxit itaque omnis populus, unusquisque quod erat in manu sua illa nocte, et occiderunt ibi.</span>
	<span class="versiculo"><sup>35</sup> Aedificavit autem Saul altare Domino. Tuncque primum coepit aedificare altare Domino.</span>
	<span class="versiculo"><sup>36</sup> Et dixit Saul: &#x201c; Irruamus super Philisthim nocte et vastemus eos, usquedum illucescat mane; nec relinquamus de eis virum &#x201d;. Dixitque populus: &#x201c; Omne, quod bonum videtur in oculis tuis, fac &#x201d;. Et ait sacerdos: &#x201c; Accedamus huc ad Deum &#x201d;.</span>
	<span class="versiculo"><sup>37</sup> Et consuluit Saul Deum: &#x201c; Num persequar Philisthim? Numquid trades eos in manu Israel? &#x201d;. Et non respondit ei in die illa.</span>
	<span class="versiculo"><sup>38</sup> Dixitque Saul: &#x201c; Accedite huc, universi duces populi, et scitote et videte per quem acciderit peccatum hoc hodie.</span>
	<span class="versiculo"><sup>39</sup> Vivit Dominus, salvator Israel, quia si per Ionathan filium meum factum est, absque retractatione morietur &#x201d;. Ad quod nullus contradixit ei de omni populo.</span>
	<span class="versiculo"><sup>40</sup> Et ait ad universum Israel: &#x201c; Separamini vos in partem unam, et ego cum Ionathan filio meo ero in parte altera &#x201d;. Respondit populus ad Saul: &#x201c; Quod bonum videtur in oculis tuis, fac &#x201d;.</span>
	<span class="versiculo"><sup>41</sup> Et dixit Saul ad Dominum, Deum Israel: &#x201c; Quid est quod non responderis servo tuo hodie? Si est in me aut in Ionathan filio meo iniquitas ista, Domine, Deus Israel, da Urim; sed, si est haec iniquitas in populo tuo Israel, da Tummim &#x201d;. Et deprehensus est Ionathan et Saul; populus autem salvus evasit.</span>
	<span class="versiculo"><sup>42</sup> Et ait Saul: &#x201c; Mittite sortem inter me et inter Ionathan filium meum &#x201d;. Et captus est Ionathan.</span>
	<span class="versiculo"><sup>43</sup> Dixit autem Saul ad Ionathan: &#x201c; Indica mihi quid feceris &#x201d;. Et indicavit ei Ionathan et ait: &#x201c; Gustans gustavi in summitate virgae, quae erat in manu mea, paululum mellis et ecce ego morior &#x201d;.</span>
	<span class="versiculo"><sup>44</sup> Et ait Saul: &#x201c; Haec faciat mihi Deus et haec addat, nisi morte morieris, Ionathan &#x201d;.</span>
	<span class="versiculo"><sup>45</sup> Dixitque populus ad Saul: &#x201c; Ergone Ionathan morietur, qui fecit salutem hanc magnam in Israel? Hoc nefas est; vivit Dominus, quia non cadet capillus de capite eius in terram, quia cum Deo operatus est hodie &#x201d;. Liberavit ergo populus Ionathan, ut non moreretur.</span>
	<span class="versiculo"><sup>46</sup> Recessitque Saul nec persecutus est Philisthim; porro Philisthim abierunt in loca sua.</span>
	<span class="versiculo"><sup>47</sup> At Saul, confirmato regno super Israel, pugnabat per circuitum adversum omnes inimicos eius: contra Moab et filios Ammon et Edom et reges Soba et Philisthaeos; et, quocumque se verterat, superabat.</span>
	<span class="versiculo"><sup>48</sup> Fortiter egit et percussit Amalec et eruit Israel de manu vastatorum eius.</span>
	<span class="versiculo"><sup>49</sup> Fuerunt autem filii Saul Ionathan et Isui et Melchisua. Nomina duarum filiarum eius: nomen primogenitae Merob et nomen minoris Michol.</span>
	<span class="versiculo"><sup>50</sup> Et nomen uxoris Saul Achinoam filia Achimaas, et nomen principis militiae eius Abner filius Ner patrui Saul.</span>
	<span class="versiculo"><sup>51</sup> Porro Cis pater Saul et Ner pater Abner fuerunt filii Abiel.</span>
	<span class="versiculo"><sup>52</sup> Erat autem bellum potens adversum Philisthaeos omnibus diebus Saul; nam, quemcumque viderat Saul virum fortem et aptum ad proelium, sociabat eum sibi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
