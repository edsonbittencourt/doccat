<div>
	<span class="capitulo">8</span>
	<span class="versiculo"><sup>1</sup> Factum est autem cum senuis set, Samuel posuit filios suos iudices Israel.</span>
	<span class="versiculo"><sup>2</sup> Fuitque nomen filii eius primogeniti Ioel et nomen secundi Abia; iudicabant in Bersabee.</span>
	<span class="versiculo"><sup>3</sup> Et non ambulaverunt filii illius in viis eius, sed declinaverunt post avaritiam acceperuntque munera et perverterunt iudicium.</span>
	<span class="versiculo"><sup>4</sup> Congregati ergo universi maiores natu Israel venerunt ad Samuel in Rama</span>
	<span class="versiculo"><sup>5</sup> dixeruntque ei: &#x201c; Ecce tu senuisti, et filii tui non ambulant in viis tuis; nunc ergo constitue nobis regem, ut iudicet nos, sicut universae habent nationes &#x201d;.</span>
	<span class="versiculo"><sup>6</sup> Displicuitque sermo in oculis Samuelis, eo quod dixissent: &#x201c; Da nobis regem, ut iudicet nos &#x201d;. Et oravit Samuel ad Dominum.</span>
	<span class="versiculo"><sup>7</sup> Dixit autem Dominus ad Samuel: &#x201c; Audi vocem populi in omnibus, quae loquuntur tibi; non enim te abiecerunt, sed me abiecerunt, ne regnem super eos.</span>
	<span class="versiculo"><sup>8</sup> Iuxta omnia opera sua, quae fecerunt a die, qua eduxi eos de Aegypto, usque ad diem hanc, sicut dereliquerunt me et servierunt diis alienis, sic faciunt etiam tibi.</span>
	<span class="versiculo"><sup>9</sup> Nunc ergo audi vocem eorum; verumtamen contestare eos et praedic eis ius regis, qui regnaturus est super eos &#x201d;.</span>
	<span class="versiculo"><sup>10</sup> Dixit itaque Samuel omnia verba Domini ad populum, qui petierat a se regem,</span>
	<span class="versiculo"><sup>11</sup> et ait: &#x201c; Hoc erit ius regis, qui imperaturus est vobis: Filios vestros tollet et ponet in curribus suis facietque sibi equites, et current ante quadrigas eius;</span>
	<span class="versiculo"><sup>12</sup> et constituet sibi tribunos et centuriones et aratores agrorum suorum et messores segetum et fabros armorum et curruum suorum.</span>
	<span class="versiculo"><sup>13</sup> Filias quoque vestras faciet sibi unguentarias et focarias et panificas.</span>
	<span class="versiculo"><sup>14</sup> Agros quoque vestros et vineas et oliveta optima tollet et dabit servis suis.</span>
	<span class="versiculo"><sup>15</sup> Sed et segetes vestras et vinearum reditus addecimabit, ut det eunuchis et famulis suis.</span>
	<span class="versiculo"><sup>16</sup> Servos etiam vestros et ancillas et boves vestros optimos et asinos auferet et ponet in opere suo.</span>
	<span class="versiculo"><sup>17</sup> Greges vestros addecimabit, vosque eritis ei servi.</span>
	<span class="versiculo"><sup>18</sup> Et clamabitis in die illa a facie regis vestri, quem elegistis vobis, et non exaudiet vos Dominus in die illa &#x201d;.</span>
	<span class="versiculo"><sup>19</sup> Noluit autem populus audire vocem Samuel, sed dixerunt: &#x201c; Nequaquam: rex enim erit super nos,</span>
	<span class="versiculo"><sup>20</sup> et erimus nos quoque sicut omnes gentes; et iudicabit nos rex noster et egredietur ante nos et pugnabit bella nostra pro nobis &#x201d;.</span>
	<span class="versiculo"><sup>21</sup> Et audivit Samuel omnia verba populi et locutus est ea in auribus Domini.</span>
	<span class="versiculo"><sup>22</sup> Dixit autem Dominus ad Samuel: &#x201c; Audi vocem eorum et constitue super eos regem &#x201d;. Et ait Samuel ad viros Israel: &#x201c; Vadat unusquisque in civitatem suam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
