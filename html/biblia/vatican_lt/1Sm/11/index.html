<div>
    <span class="capitulo">11</span>
    <span class="versiculo"><sup>1</sup> Ascendit autem Naas Ammonites et pugnare coepit ad versum Iabes Galaad. Dixeruntque omnes viri Iabes ad Naas: &#x201c; Habeto nos foederatos, et serviemus tibi &#x201d;.</span>
    <span class="versiculo"><sup>2</sup> Et respondit ad eos Naas Ammonites: &#x201c; In hoc feriam vobiscum foedus, ut eruam omnium vestrum oculos dextros ponamque vos opprobrium in universo Israel &#x201d;.</span>
    <span class="versiculo"><sup>3</sup> Et dixerunt ad eum seniores Iabes: &#x201c; Concede nobis septem dies, ut mittamus nuntios in universos terminos Israel; et, si non fuerit qui defendat nos, egrediemur ad te &#x201d;.</span>
    <span class="versiculo"><sup>4</sup> Venerunt ergo nuntii in Gabaa Saulis et locuti sunt verba audiente populo; et levavit omnis populus vocem suam et flevit.</span>
    <span class="versiculo"><sup>5</sup> Et ecce Saul veniebat sequens boves de agro et ait: &#x201c; Quid habet populus quod plorat? &#x201d;. Et narraverunt ei verba virorum Iabes.</span>
    <span class="versiculo"><sup>6</sup> Et insilivit spiritus Domini in Saul, cum audisset verba haec; et iratus est furor eius nimis.</span>
    <span class="versiculo"><sup>7</sup> Et assumens par boum concidit in frusta misitque in omnes terminos Israel per manum nuntiorum dicens: &#x201c; Quicumque non exierit secutusque fuerit Saul et Samuel, sic fiet bobus eius &#x201d;. Invasit ergo timor Domini populum, et egressi sunt quasi vir unus.</span>
    <span class="versiculo"><sup>8</sup> Et recensuit eos in Bezec: fueruntque filiorum Israel trecenta milia; virorum autem Iudae triginta milia.</span>
    <span class="versiculo"><sup>9</sup> Et dixit nuntiis, qui venerant: &#x201c; Sic dicetis viris, qui sunt in Iabes Galaad: Cras erit vobis salus, cum incaluerit sol &#x201d;. Venerunt ergo nuntii et annuntiaverunt viris Iabes, qui laetati sunt</span>
    <span class="versiculo"><sup>10</sup> et dixerunt: &#x201c;Mane exibimus ad vos, et facietis nobis omne, quod placuerit vobis &#x201d;.</span>
    <span class="versiculo"><sup>11</sup> Et factum est, cum venisset dies crastinus, constituit Saul populum in tres partes; et ingressi sunt media castra in vigilia matutina et percusserunt Ammon, usque dum incalesceret dies. Reliqui autem dispersi sunt, ita ut non relinquerentur in eis duo pariter.</span>
    <span class="versiculo"><sup>12</sup> Et ait populus ad Samuel: &#x201c; Quis est iste qui dixit: &#x201c;Saul num regnabit super nos?&#x201d;. Date viros, et interficiemus eos &#x201d;.</span>
    <span class="versiculo"><sup>13</sup> Et ait Saul: &#x201c; Non occidetur quisquam in die hac, quia hodie fecit Dominus salutem in Israel&#x201d;.</span>
    <span class="versiculo"><sup>14</sup> Dixit autem Samuel ad populum: &#x201c; Venite, et eamus in Galgala et innovemus ibi regnum &#x201d;.</span>
    <span class="versiculo"><sup>15</sup> Et perrexit omnis populus in Galgala, et fecerunt ibi regem Saul coram Domino in Galgala; et immolaverunt ibi victimas pacificas coram Domino. Et laetatus est ibi Saul et cuncti viri Israel nimis.</span>
</div>
