<div>
	<span class="capitulo">16</span>
	<span class="versiculo"><sup>1</sup> Dixitque Dominus ad Samuelem: &#x201c; Usquequo tu luges Saul, cum ego proiecerim eum, ne regnet super Israel? Imple cornu tuum oleo et veni, ut mittam te ad Isai Bethlehemitem; providi enim in filiis eius mihi regem &#x201d;.</span>
	<span class="versiculo"><sup>2</sup> Et ait Samuel: &#x201c; Quomodo vadam? Audiet enim Saul et interficiet me &#x201d;. Et ait Dominus: &#x201c; Vitulam de armento tolles in manu tua et dices: &#x201c;Ad immolandum Domino veni&#x201d;.</span>
	<span class="versiculo"><sup>3</sup> Et vocabis Isai ad victimam; et ego ostendam tibi quid facias, et unges quemcumque monstravero tibi &#x201d;.</span>
	<span class="versiculo"><sup>4</sup> Fecit ergo Samuel, sicut locutus est ei Dominus, venitque in Bethlehem. Et expaverunt seniores civitatis occurrentes ei dixeruntque: &#x201c; Pacificusne ingressus tuus? &#x201d;.</span>
	<span class="versiculo"><sup>5</sup> Et ait: &#x201c; Pacificus; ad immolandum Domino veni. Sanctificamini et venite mecum, ut immolem &#x201d;. Sanctificavit ergo Isai et filios eius et vocavit eos ad sacrificium.</span>
	<span class="versiculo"><sup>6</sup> Cumque ingressi essent, vidit Eliab et ait: &#x201c; Absque dubio coram Domino est christus eius! &#x201d;.</span>
	<span class="versiculo"><sup>7</sup> Et dixit Dominus ad Samuelem: &#x201c; Ne respicias vultum eius neque altitudinem staturae eius, quoniam abieci eum; nec iuxta intuitum hominis iudico: homo enim videt ea, quae parent, Dominus autem intuetur cor &#x201d;.</span>
	<span class="versiculo"><sup>8</sup> Et vocavit Isai Abinadab et adduxit eum coram Samuele, qui dixit: &#x201c; Nec hunc elegit Dominus &#x201d;.</span>
	<span class="versiculo"><sup>9</sup> Adduxit autem Isai Samma, de quo ait: &#x201c; Etiam hunc non elegit Dominus &#x201d;.</span>
	<span class="versiculo"><sup>10</sup> Adduxit itaque Isai septem filios suos coram Samuele, et ait Samuel ad Isai: &#x201c; Non elegit Dominus ex istis &#x201d;.</span>
	<span class="versiculo"><sup>11</sup> Dixitque Samuel ad Isai: &#x201c; Numquid iam completi sunt filii? &#x201d;. Qui respondit: &#x201c; Adhuc reliquus est minimus et pascit oves &#x201d;. Et ait Samuel ad Isai: &#x201c; Mitte et adduc eum; nec enim discumbemus prius quam huc ille venerit &#x201d;.</span>
	<span class="versiculo"><sup>12</sup> Misit ergo et adduxit eum; erat autem rufus et pulcher aspectu decoraque facie. Et ait Dominus: &#x201c; Surge, unge eum; ipse est enim &#x201d;.</span>
	<span class="versiculo"><sup>13</sup> Tulit igitur Samuel cornu olei et unxit eum in medio fratrum eius; et directus est spiritus Domini in David a die illa et in reliquum. Surgensque Samuel abiit in Rama.</span>
	<span class="versiculo"><sup>14</sup> Spiritus autem Domini recessit a Saul, et exagitabat eum spiritus nequam a Domino.</span>
	<span class="versiculo"><sup>15</sup> Dixeruntque servi Saul ad eum: &#x201c; Ecce spiritus Dei malus exagitat te.</span>
	<span class="versiculo"><sup>16</sup> Iubeat dominus noster, et servi tui, qui coram te sunt, quaerant hominem scientem psallere cithara, ut, quando arripuerit te spiritus Dei malus, psallat manu sua, et levius feras &#x201d;.</span>
	<span class="versiculo"><sup>17</sup> Et ait Saul ad servos suos: &#x201c; Providete mihi aliquem bene psallentem et adducite eum ad me &#x201d;.</span>
	<span class="versiculo"><sup>18</sup> Et respondens unus de pueris ait: &#x201c; Ecce vidi filium Isai Bethlehemitae scientem psallere et fortissimum robore et virum bellicosum et prudentem in verbis et virum pulchrum; et Dominus est cum eo &#x201d;.</span>
	<span class="versiculo"><sup>19</sup> Misit ergo Saul nuntios ad Isai dicens: &#x201c; Mitte ad me David filium tuum, qui est in pascuis &#x201d;.</span>
	<span class="versiculo"><sup>20</sup> Tulitque Isai asinum cum pane et utre vini et haedo de capris uno et misit per manum David filii sui Sauli.</span>
	<span class="versiculo"><sup>21</sup> Et venit David ad Saul et stetit coram eo; at ille dilexit eum nimis, et factus est eius armiger.</span>
	<span class="versiculo"><sup>22</sup> Misitque Saul ad Isai dicens: &#x201c; Stet David in conspectu meo; invenit enim gratiam in oculis meis &#x201d;.</span>
	<span class="versiculo"><sup>23</sup> Igitur, quandocumque spiritus Dei arripiebat Saul, David tollebat citharam et percutiebat manu sua; et refocillabatur Saul et levius habebat: recedebat enim ab eo spiritus malus.</span>
</div>
