<div>
	<span class="capitulo">28</span>
	<span class="versiculo"><sup>1</sup> Factum est autem in diebus illis, congregaverunt Philisthim agmina sua, ut praepararentur ad bellum contra Israel. Dixitque Achis ad David: &#x201c; Sciens nunc scito quoniam mecum egredieris in castris tu et viri tui &#x201d;.</span>
	<span class="versiculo"><sup>2</sup> Dixitque David ad Achis: &#x201c; Ideo tu quoque scies, quae facturus est servus tuus &#x201d;. Et ait Achis ad David: &#x201c; Ideo custodem capitis mei ponam te cunctis diebus &#x201d;.</span>
	<span class="versiculo"><sup>3</sup> Samuel autem mortuus erat; planxeratque eum omnis Israel, et sepelierant eum in Rama urbe sua. Et Saul abstulerat magos et hariolos de terra.</span>
	<span class="versiculo"><sup>4</sup> Congregatique sunt Philisthim et venerunt et castrametati sunt in Sunam. Congregavit autem et Saul universum Israel, et castrametati sunt in Gelboe.</span>
	<span class="versiculo"><sup>5</sup> Et vidit Saul castra Philisthim et timuit, et expavit cor eius nimis.</span>
	<span class="versiculo"><sup>6</sup> Consuluitque Dominum, et non respondit ei neque per somnia neque per Urim neque per prophetas.</span>
	<span class="versiculo"><sup>7</sup> Dixitque Saul servis suis: &#x201c; Quaerite mihi mulierem habentem pythonem, et vadam ad eam et sciscitabor per illam &#x201d;. Et dixerunt servi eius ad eum: &#x201c; Est mulier habens pythonem in Endor &#x201d;.</span>
	<span class="versiculo"><sup>8</sup> Mutavit ergo habitum suum vestitusque est aliis vestimentis et abiit ipse et duo viri cum eo; veneruntque ad mulierem nocte, et ait: &#x201c; Divina mihi in pythone et suscita mihi, quem dixero tibi &#x201d;.</span>
	<span class="versiculo"><sup>9</sup> Et ait mulier ad eum: &#x201c; Ecce tu nosti, quanta fecerit Saul et quomodo eraserit magos et hariolos de terra; quare ergo insidiaris animae meae, ut occidar? &#x201d;.</span>
	<span class="versiculo"><sup>10</sup> Et iuravit ei Saul in Domino dicens: &#x201c; Vivit Dominus quia non veniet tibi quidquam mali propter hanc rem &#x201d;.</span>
	<span class="versiculo"><sup>11</sup> Dixitque ei mulier: &#x201c; Quem suscitabo tibi? &#x201d;. Qui ait: &#x201c; Samuelem suscita mihi &#x201d;.</span>
	<span class="versiculo"><sup>12</sup> Cum autem vidisset mulier Samuelem, exclamavit voce magna et dixit ad Saul: &#x201c; Quare imposuisti mihi? Tu es enim Saul! &#x201d;.</span>
	<span class="versiculo"><sup>13</sup> Dixitque ei rex: &#x201c; Noli timere. Quid vidisti? &#x201d;. Et ait mulier ad Saul: &#x201c; Hominem divinum vidi ascendentem de terra &#x201d;.</span>
	<span class="versiculo"><sup>14</sup> Dixitque ei: &#x201c; Qualis est forma eius? &#x201d;. Quae ait: &#x201c; Vir senex ascendit et ipse amictus est pallio &#x201d;. Intellexit Saul quod Samuel esset et inclinavit se super faciem suam in terra et adoravit.</span>
	<span class="versiculo"><sup>15</sup> Dixit autem Samuel ad Saul: &#x201c; Quare inquietasti me, ut suscitarer? &#x201d;. Et ait Saul: &#x201c; Coartor nimis. Siquidem Philisthim pugnant adversum me, et Deus recessit a me et exaudire me noluit neque in manu prophetarum neque per somnia; vocavi ergo te, ut ostenderes mihi quid faciam &#x201d;.</span>
	<span class="versiculo"><sup>16</sup> Et ait Samuel: &#x201c; Quid interrogas me, cum Dominus recesserit a te et factus est adversarius tuus?</span>
	<span class="versiculo"><sup>17</sup> Fecit enim Dominus, sicut locutus est in manu mea, et scidit regnum de manu tua et dedit illud proximo tuo David,</span>
	<span class="versiculo"><sup>18</sup> quia non oboedisti voci Domini neque fecisti iram furoris eius in Amalec. Idcirco quod pateris, fecit tibi Dominus hodie.</span>
	<span class="versiculo"><sup>19</sup> Et dabit Dominus etiam Israel tecum in manu Philisthim; cras autem tu et filii tui mecum eritis, sed et castra Israel tradet Dominus in manu Philisthim &#x201d;.</span>
	<span class="versiculo"><sup>20</sup> Statimque Saul cecidit porrectus in terram; extimuerat enim verba Samuel, et robur non erat in eo, quia non comederat panem tota die illa et tota nocte illa.</span>
	<span class="versiculo"><sup>21</sup> Accessit itaque mulier ad Saul et vidit quod conturbatus esset valde; dixitque ad eum: &#x201c; Ecce audivit ancilla tua vocem tuam, et posui animam meam in manu mea et oboedivi sermonibus tuis, quos locutus es ad me.</span>
	<span class="versiculo"><sup>22</sup> Nunc igitur audi et tu vocem ancillae tuae, ut ponam coram te buccellam panis, et comedens convalescas, ut possis iter facere &#x201d;.</span>
	<span class="versiculo"><sup>23</sup> Qui renuit et ait: &#x201c; Non comedam &#x201d;. Coegerunt autem eum servi sui et mulier; et tandem, audita voce eorum, surrexit de terra et sedit super lectum.</span>
	<span class="versiculo"><sup>24</sup> Mulier autem illa habebat vitulum pascualem in domo; et festinavit et occidit eum, tollensque farinam miscuit eam et coxit azyma.</span>
	<span class="versiculo"><sup>25</sup> Et posuit ante Saul et ante servos eius. Qui cum comedissent, surrexerunt et abierunt hac eadem nocte.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
