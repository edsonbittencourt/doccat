<div>
	<span class="capitulo">19</span>
	<span class="versiculo"><sup>1</sup> Locutus est autem Saul ad Ionathan filium suum et ad omnes servos suos de occisione David; porro Ionathan filius Saul diligebat David valde.</span>
	<span class="versiculo"><sup>2</sup> Et indicavit Ionathan David dicens: &#x201c; Quaerit Saul pater meus occidere te; quapropter observa te, quaeso, mane; et manebis clam et absconderis.</span>
	<span class="versiculo"><sup>3</sup> Ego autem egrediens stabo iuxta patrem meum in agro, ubicumque fueris; et ego loquar de te ad patrem meum et, quodcumque videro, nuntiabo tibi &#x201d;.</span>
	<span class="versiculo"><sup>4</sup> Locutus est ergo Ionathan de David bona ad Saul patrem suum dixitque ad eum: &#x201c; Ne peccet rex in servum suum David, quia non peccavit tibi, et opera eius bona sunt tibi valde.</span>
	<span class="versiculo"><sup>5</sup> Et posuit animam suam in manu sua et percussit Philisthaeum, et fecit Dominus victoriam magnam universo Israeli; vidisti et laetatus es. Quare ergo peccas in sanguine innoxio interficiens David, qui est absque culpa? &#x201d;.</span>
	<span class="versiculo"><sup>6</sup> Quod cum audisset Saul, placatus voce Ionathan iuravit: &#x201c; Vivit Dominus quia non occidetur &#x201d;.</span>
	<span class="versiculo"><sup>7</sup> Vocavit itaque Ionathan David et indicavit ei omnia verba haec; et introduxit lonathan David ad Saul, et fuit ante eum, sicut fuerat heri et nudiustertius.</span>
	<span class="versiculo"><sup>8</sup> Motum est autem rursum bellum, et egressus David pugnavit adversum Philisthim percussitque eos plaga magna; et fugerunt a facie eius.</span>
	<span class="versiculo"><sup>9</sup> Et factus est spiritus Domini malus in Saul; sedebat autem in domo sua et tenebat lanceam, porro David psallebat in manu sua.</span>
	<span class="versiculo"><sup>10</sup> Nisusque est Saul configere lancea David in pariete; et declinavit David a facie Saul, lancea autem, casso vulnere, perlata est in parietem. Et David fugit et salvatus est nocte illa.</span>
	<span class="versiculo"><sup>11</sup> Misit ergo Saul satellites suos in domum David, ut custodirent eum, et interficeretur mane.
Quod cum annuntiasset David Michol uxor sua dicens: &#x201c; Nisi salvaveris te nocte hac, cras morieris &#x201d;,</span>
	<span class="versiculo"><sup>12</sup> deposuit eum per fenestram. Porro ille abiit et aufugit atque salvatus est.</span>
	<span class="versiculo"><sup>13</sup> Tulit autem Michol theraphim et posuit eum super lectum; et pellem pilosam caprarum posuit ad caput eius et operuit eum vestimentis.</span>
	<span class="versiculo"><sup>14</sup> Misit autem Saul nuntios, qui raperent David, et responsum est quod aegrotaret.</span>
	<span class="versiculo"><sup>15</sup> Rursumque misit Saul nuntios, ut viderent David, dicens: &#x201c; Afferte eum ad me in lecto, ut occidatur &#x201d;.</span>
	<span class="versiculo"><sup>16</sup> Cumque venissent nuntii, inventus est theraphim super lectum, et pellis caprarum ad caput eius.</span>
	<span class="versiculo"><sup>17</sup> Dixitque Saul ad Michol: &#x201c; Quare sic illusisti mihi et dimisisti inimicum meum, ut fugeret? &#x201d;. Et respondit Michol ad Saul: &#x201c; Quia ipse locutus est mihi: &#x201c;Dimitte me, alioquin interficiam te&#x201d; &#x201d;.</span>
	<span class="versiculo"><sup>18</sup> David autem fugiens salvatus est et venit ad Samuel in Rama et nuntiavit ei omnia, quae fecerat sibi Saul. Et abierunt ipse et Samuel et morati sunt in Naioth.</span>
	<span class="versiculo"><sup>19</sup> Nuntiatum est autem Sauli a dicentibus: &#x201c; Ecce David in Naioth in Rama &#x201d;.</span>
	<span class="versiculo"><sup>20</sup> Misit ergo Saul nuntios, ut raperent David. Qui cum vidissent cuneum prophetarum vaticinantium et Samuel stantem super eos, factus est in illis spiritus Dei, et vaticinari coeperunt etiam ipsi.</span>
	<span class="versiculo"><sup>21</sup> Quod cum nuntiatum esset Sauli, misit alios nuntios; vaticinati sunt autem et illi. Et rursum Saul misit tertios nuntios, qui et ipsi vaticinati sunt.</span>
	<span class="versiculo"><sup>22</sup> Abiit autem etiam ipse in Rama et venit usque ad cisternam magnam, quae est in Socho; et interrogavit et dixit: &#x201c; In quo loco sunt Samuel et David? &#x201d;. Dictumque est ei: &#x201c; Ecce in Naioth sunt in Rama &#x201d;.</span>
	<span class="versiculo"><sup>23</sup> Et abiit inde in Naioth in Rama; et factus est etiam super eum spiritus Dei, et ambulabat ingrediens et vaticinans, usquedum veniret in Naioth in Rama.</span>
	<span class="versiculo"><sup>24</sup> Et exspoliavit se etiam ipse vestimentis suis et vaticinatus est cum ceteris coram Samuel; et cecidit nudus tota die illa et nocte, unde et exivit proverbium: &#x201c; Num et Saul inter prophetas? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
