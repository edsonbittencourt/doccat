<div>
	<span class="capitulo">23</span>
	<span class="versiculo"><sup>1</sup> Et nuntiaverunt David dicentes: &#x201c; Ecce Philisthim oppugnant Ceila et diripiunt areas &#x201d;.</span>
	<span class="versiculo"><sup>2</sup> Consuluit igitur David Dominum dicens: &#x201c; Num vadam et percutiam Philisthaeos istos? &#x201d;. Et ait Dominus ad David: &#x201c; Vade et percuties Philisthaeos et salvabis Ceila &#x201d;.</span>
	<span class="versiculo"><sup>3</sup> Et dixerunt viri, qui erant cum David, ad eum: &#x201c; Ecce nos hic in Iuda consistentes timemus; quanto magis si ierimus in Ceila adversum agmina Philisthinorum? &#x201d;.</span>
	<span class="versiculo"><sup>4</sup> Rursum ergo David consuluit Dominum, qui respondens ei ait: &#x201c; Surge et vade in Ceila; ego enim tradam Philisthaeos in manu tua &#x201d;.</span>
	<span class="versiculo"><sup>5</sup> Abiit ergo David et viri eius in Ceila et pugnavit adversum Philisthaeos et abegit iumenta eorum et percussit eos plaga magna: et salvavit David habitatores Ceilae.</span>
	<span class="versiculo"><sup>6</sup> Porro cum fugisset Abiathar filius Achimelcch ad David, et ipse cum David in Ceila ephod secum habens descenderat.</span>
	<span class="versiculo"><sup>7</sup> Nuntiatum est autem Saul quod venisset David in Ceila, et ait Saul: &#x201c; Tradidit eum Deus in manus meas; conclususque est introgressus urbem, in qua portae et serae sunt &#x201d;.</span>
	<span class="versiculo"><sup>8</sup> Et convocavit Saul omnem populum, ut ad pugnam descenderet in Ceila et obsideret David et viros eius.</span>
	<span class="versiculo"><sup>9</sup> Quod cum rescisset David quia praepararet ei Saul clam malum, dixit ad Abiathar sacerdotem: &#x201c; Applica ephod &#x201d;.</span>
	<span class="versiculo"><sup>10</sup> Et ait David: &#x201c; Domine, Deus Israel, audivit famam servus tuus quod disponat Saul venire ad Ceila, ut evertat urbem propter me.</span>
	<span class="versiculo"><sup>11</sup> Si tradent me viri Ceilae in manus eius? Et si descendet Saul, sicut audivit servus tuus? Domine, Deus Israel, indica servo tuo &#x201d;. Et ait Dominus: &#x201c; Descendet &#x201d;.</span>
	<span class="versiculo"><sup>12</sup> Dixitque David: &#x201c; Si tradent viri Ceilae me et viros, qui sunt mecum, in manu Saul? &#x201d;. Et dixit Dominus: &#x201c; Tradent &#x201d;.</span>
	<span class="versiculo"><sup>13</sup> Surrexit ergo David et viri eius quasi sescenti et egressi de Ceila huc atque illuc vagabantur incerti. Nuntiatumque est Saul quod fugisset David de Ceila, quam ob rem destitit exire.</span>
	<span class="versiculo"><sup>14</sup> Morabatur autem David in deserto in locis firmissimis mansitque in monte, in deserto Ziph; et quaerebat eum Saul cunctis diebus, sed non tradidit eum Deus in manus eius.</span>
	<span class="versiculo"><sup>15</sup> Et cognovit David quod egressus esset Saul, ut quaereret animam eius; porro David erat in deserto Ziph in Horesa.</span>
	<span class="versiculo"><sup>16</sup> Et surrexit Ionathan filius Saul et abiit ad David in Horesa; et confortavit manus eius in Deo dixitque ei:</span>
	<span class="versiculo"><sup>17</sup> &#x201c; Ne timeas, neque enim inveniet te manus Saul patris mei; et tu regnabis super Israel, et ego ero tibi secundus; sed et Saul pater meus scit hoc &#x201d;.</span>
	<span class="versiculo"><sup>18</sup> Percussit igitur uterque foedus coram Domino; mansitque David in Horesa, Ionathan autem reversus est in domum suam.</span>
	<span class="versiculo"><sup>19</sup> Ascenderunt autem Ziphaei ad Saul in Gabaa dicentes: &#x201c; Nonne David latitat apud nos in locis tutissimis in Horesa, in colle Hachila, quae est ad meridiem deserti?</span>
	<span class="versiculo"><sup>20</sup> Nunc ergo, si desideravit anima tua, rex, ut descenderes, descende; nostrum autem erit ut tradamus eum in manus regis &#x201d;.</span>
	<span class="versiculo"><sup>21</sup> Dixitque Saul: &#x201c; Benedicti vos a Domino, quia doluistis vicem meam.</span>
	<span class="versiculo"><sup>22</sup> Abite, oro, et diligentius praeparate et curiosius agite; et considerate locum, ubi sit pes eius, vel quis viderit eum ibi; dictum est enim ad me quod callidus sit valde.</span>
	<span class="versiculo"><sup>23</sup> Considerate et videte omnia latibula eius, in quibus absconditur, et revertimini ad me ad certum locum, ut vadam vobiscum; quodsi fuerit in regione, perscrutabor eum in cunctis regionibus Iudae &#x201d;.</span>
	<span class="versiculo"><sup>24</sup> At illi surgentes abierunt in Ziph ante Saul.
David autem et viri eius erant in deserto Maon, in Araba ad meridiem deserti.</span>
	<span class="versiculo"><sup>25</sup> Ivit ergo Saul et socii eius ad quaerendum eum, et nuntiatum est David; descenditque ad petram et versabatur in deserto Maon. Quod cum audisset Saul, persecutus est David in deserto Maon.</span>
	<span class="versiculo"><sup>26</sup> Et ibat Saul ad latus montis ex parte una, David autem et viri eius erant in latere montis ex parte altera; porro David praeceps fugiebat a facie Saul. Itaque Saul et viri eius in modum coronae cingebant David et viros eius, ut caperent eos.</span>
	<span class="versiculo"><sup>27</sup> Et nuntius venit ad Saul dicens: &#x201c; Festina et veni, quoniam infuderunt se Philisthim super terram &#x201d;.</span>
	<span class="versiculo"><sup>28</sup> Reversus est ergo Saul desistens persequi David; et perrexit in occursum Philisthinorum. Propter hoc vocaverunt locum illum: &#x201c; Petram dividentem &#x201d;.</span>
</div>
