<div>
	<span class="capitulo">7</span>
	<span class="versiculo"><sup>1</sup> Venerunt ergo viri Cariathiarim et duxerunt arcam Domini sursum et intulerunt eam in domum Abinadab in colle; Eleazarum autem filium eius sanctificaverunt, ut custodiret arcam Domini.</span>
	<span class="versiculo"><sup>2</sup> Et factum est, ex qua die mansit arca Domini in Cariathiarim, multiplicati sunt dies; erat quippe iam annus vicesimus, et ingemuit omnis domus Israel post Dominum.</span>
	<span class="versiculo"><sup>3</sup> Ait autem Samuel ad universam domum Israel dicens: &#x201c; Si in toto corde vestro revertimini ad Dominum, auferte deos alienos de medio vestri et Astharoth et praeparate corda vestra Domino et servite ei soli, et eruet vos de manu Philisthim &#x201d;.</span>
	<span class="versiculo"><sup>4</sup> Abstulerunt ergo filii Israel Baalim et Astharoth et servierunt Domino soli.</span>
	<span class="versiculo"><sup>5</sup> Dixit autem Samuel: &#x201c; Congregate universum Israel in Maspha, ut orem pro vobis Dominum &#x201d;.</span>
	<span class="versiculo"><sup>6</sup> Et convenerunt in Maspha hauseruntque aquam et effuderunt in conspectu Domini et ieiunaverunt in die illa et dixerunt ibi: &#x201c; Peccavimus Domino &#x201d;. Iudicavitque Samuel filios Israel in Maspha.</span>
	<span class="versiculo"><sup>7</sup> Et audierunt Philisthim quod congregati essent filii Israel in Maspha, et ascenderunt principes Philisthinorum ad Israel. Quod cum audissent filii Israel, timuerunt a facie Philisthinorum</span>
	<span class="versiculo"><sup>8</sup> dixeruntque ad Samuel: &#x201c; Ne cesses pro nobis clamare ad Dominum Deum nostrum, ut salvet nos de manu Philisthinorum &#x201d;.</span>
	<span class="versiculo"><sup>9</sup> Tulit ergo Samuel agnum lactantem unum et obtulit illum holocaustum integrum Domino; et clamavit Samuel ad Dominum pro Israel, et exaudivit eum Dominus.</span>
	<span class="versiculo"><sup>10</sup> Factum est autem cum Samuel offerret holocaustum, Philisthim iniere proelium contra Israel. Intonuit autem Dominus fragore magno in die illa super Philisthim et exterruit eos, et caesi sunt a facie Israel.</span>
	<span class="versiculo"><sup>11</sup> Egressique viri Israel de Maspha persecuti sunt Philisthaeos et percusserunt eos usque ad locum, qui erat subter Bethchar.</span>
	<span class="versiculo"><sup>12</sup> Tulit autem Samuel lapidem unum et posuit eum inter Maspha et inter Sen et vocavit nomen loci illius Abenezer (id est Lapis adiutorii) dixitque: &#x201c; Hucusque auxiliatus est nobis Dominus &#x201d;.</span>
	<span class="versiculo"><sup>13</sup> Et humiliati sunt Philisthim nec apposuerunt ultra ut venirent in terminos Israel. Facta est itaque manus Domini super Philisthaeos cunctis diebus Samuel.</span>
	<span class="versiculo"><sup>14</sup> Et redditae sunt urbes, quas tulerant Philisthim ab Israel, Israeli ab Accaron usque Geth; et terminos earum liberavit Israel de manu Philisthinorum. Eratque pax inter Israel et Amorraeum.</span>
	<span class="versiculo"><sup>15</sup> Iudicabat quoque Samuel Israel cunctis diebus vitae suae</span>
	<span class="versiculo"><sup>16</sup> et ibat per singulos annos circumiens Bethel et Galgala et Maspha et iudicabat Israelem in supradictis locis. Revertebaturque in Rama; ibi enim erat domus eius, et ibi iudicabat Israelem. Aedificavit etiam ibi altare Domino.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
