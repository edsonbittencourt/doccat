<div>
	<span class="capitulo">27</span>
	<span class="versiculo"><sup>1</sup> Et ait David in corde suo: &#x201c; Aliquando incidam in uno die in manu Saul; nonne melius est ut fugiam et salver in terra Philisthinorum, ut desperet Saul cessetque me quaerere in cunctis finibus Israel? Fugiam ergo manus eius &#x201d;.</span>
	<span class="versiculo"><sup>2</sup> Et surrexit David et abiit ipse et sescenti viri cum eo ad Achis filium Maoch regem Geth.</span>
	<span class="versiculo"><sup>3</sup> Et habitavit David cum Achis in Geth ipse et viri eius unusquisque cum domo sua; David et duae uxores eius, Achinoam Iezrahelites et Abigail uxor Nabal de Carmel.</span>
	<span class="versiculo"><sup>4</sup> Et nuntiatum est Saul quod fugisset David in Geth, et non addidit ultra ut quaereret eum.</span>
	<span class="versiculo"><sup>5</sup> Dixit autem David ad Achis: &#x201c; Si inveni gratiam in oculis tuis, detur mihi locus in una urbium regionis huius, ut habitem ibi. Cur enim manet servus tuus in civitate regis tecum? &#x201d;.</span>
	<span class="versiculo"><sup>6</sup> Dedit itaque ei Achis in die illa Siceleg; propter quam causam facta est Siceleg regum Iudae usque in diem hanc.</span>
	<span class="versiculo"><sup>7</sup> Fuit autem numerus dierum, quibus habitavit David in regione Philisthinorum, annus et quattuor menses.</span>
	<span class="versiculo"><sup>8</sup> Et ascendit David et viri eius et agebant praedas de Gesuri et de Gerzi et de Amalecitis; hae enim gentes habitabant terram, quae est a Telem in via Sur et usque ad terram Aegypti.</span>
	<span class="versiculo"><sup>9</sup> Et percutiebat David omnem terram nec relinquebat viventem virum et mulierem; tollensque oves et boves et asinos et camelos et vestes revertebatur et veniebat ad Achis.</span>
	<span class="versiculo"><sup>10</sup> Dicebat autem ei Achis: &#x201c; In quem irruistis hodie? &#x201d;. Respondebatque David: &#x201c; Contra Nageb Iudae vel contra Nageb Ierameel vel contra Nageb Ceni &#x201d;.</span>
	<span class="versiculo"><sup>11</sup> Viro et mulieri non parcebat David nec adducebat in Geth dicens: &#x201c; Ne forte loquantur adversum nos: &#x201c;Haec fecit David&#x201d; &#x201d;. Et hoc erat decretum illi omnibus diebus, quibus habitavit in regione Philisthinorum.</span>
	<span class="versiculo"><sup>12</sup> Credidit ergo Achis David dicens: &#x201c; Valde odiosum se fecit populo suo Israel; erit
igitur mihi servus sempiternus &#x201d;.</span>
</div>
