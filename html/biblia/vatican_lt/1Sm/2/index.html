<div>
	<span class="capitulo">2</span>
	<span class="versiculo"><sup>1</sup> Et oravit Anna et ait:
&#x201c; Exsultavit cor meum in Domino,
exaltatum est cornu meum in Deo meo;
dilatatum est os meum super inimicos meos,
quoniam laetata sum in salutari tuo.</span>
	<span class="versiculo"><sup>2</sup> Non est sanctus ut est Dominus;
neque enim est alius extra te,
et non est fortis sicut Deus noster.</span>
	<span class="versiculo"><sup>3</sup> Nolite multiplicare loqui sublimia gloriantes.
Recedant superba de ore vestro,
quia Deus scientiarum Dominus est, et ab eo ponderantur actiones.</span>
	<span class="versiculo"><sup>4</sup> Arcus fortium confractus est,
et infirmi accincti sunt robore.</span>
	<span class="versiculo"><sup>5</sup> Saturati prius pro pane se locaverunt,
et famelici non eguerunt amplius.
Sterilis peperit plurimos,
et, quae multos habebat filios, emarcuit.</span>
	<span class="versiculo"><sup>6</sup> Dominus mortificat et vivificat,
deducit ad infernum et reducit.</span>
	<span class="versiculo"><sup>7</sup> Dominus pauperem facit et ditat,
humiliat et sublevat;</span>
	<span class="versiculo"><sup>8</sup> suscitat de pulvere egenum
et de stercore elevat pauperem,
ut sedeat cum principibus
et solium gloriae teneat.
Domini enim sunt cardines terrae, et posuit super eos orbem.</span>
	<span class="versiculo"><sup>9</sup> Pedes sanctorum suorum servabit,
et impii in tenebris conticescent,
quia non in fortitudine sua roborabitur vir.</span>
	<span class="versiculo"><sup>10</sup> Dominus conteret adversarios suos;
super ipsos in caelis tonabit.
Dominus iudicabit fines terrae
et dabit imperium regi suo
et sublimabit cornu christi sui &#x201d;.</span>
	<span class="versiculo"><sup>11</sup> Et abiit Elcana in Rama in domum suam. Puer autem erat minister in conspectu Domini ante faciem Heli sacerdotis.</span>
	<span class="versiculo"><sup>12</sup> Porro filii Heli filii Belial nescientes Dominum</span>
	<span class="versiculo"><sup>13</sup> neque officium sacerdotum ad populum, sed, quicumque immolasset victimam, veniebat puer sacerdotis, dum coquerentur carnes, et habebat fuscinulam tridentem in manu sua</span>
	<span class="versiculo"><sup>14</sup> et mittebat eam in lebetem vel in caldariam aut in ollam sive in cacabum et omne, quod levabat fuscinula, tollebat sacerdos sibi. Sic faciebant universo Israeli venienti in Silo.</span>
	<span class="versiculo"><sup>15</sup> Etiam, antequam adolerent adipem, veniebat puer sacerdotis et dicebat immolanti: &#x201c; Da mihi carnem, ut coquam sacerdoti; non enim accipiet a te carnem coctam sed crudam &#x201d;.</span>
	<span class="versiculo"><sup>16</sup> Dicebatque illi immolans: &#x201c; Incendatur primum iuxta morem hodie adeps, et tolle tibi, quantumcumque desiderat anima tua &#x201d;. Qui respondens aiebat ei: &#x201c; Nequaquam; nunc enim dabis, alioquin tollam vi &#x201d;.</span>
	<span class="versiculo"><sup>17</sup> Erat ergo peccatum puerorum grande nimis coram Domino, quia detrahebant sacrificio Domini.</span>
	<span class="versiculo"><sup>18</sup> Samuel autem ministrabat ante faciem Domini, puer accinctus ephod lineo.</span>
	<span class="versiculo"><sup>19</sup> Et tunicam parvam faciebat ei mater sua, quam afferebat ei singulis annis ascendens cum viro suo, ut immolaret hostiam annuam.</span>
	<span class="versiculo"><sup>20</sup> Et benedicebat Heli Elcanae et uxori eius dicebatque: &#x201c; Reddat tibi Dominus semen de muliere hac pro petitione, quae postulata est pro Domino &#x201d;. Et abierunt in locum suum.</span>
	<span class="versiculo"><sup>21</sup> Visitavit ergo Dominus Annam, et concepit et peperit tres filios et duas filias. Et crevit puer Samuel apud Dominum.</span>
	<span class="versiculo"><sup>22</sup> Heli autem erat senex valde et audivit omnia, quae faciebant filii sui universo Israeli et quomodo dormiebant cum mulieribus, quae ministrabant ad ostium tabernaculi,</span>
	<span class="versiculo"><sup>23</sup> et dixit eis: &#x201c; Quare facitis res huiuscemodi, quas ego audio, res pessimas, ab omni populo?</span>
	<span class="versiculo"><sup>24</sup> Nolite, filii mei; non enim est bona fama, quam ego audio, ut transgredi faciatis populum Domini.</span>
	<span class="versiculo"><sup>25</sup> Si peccaverit vir in virum,
arbiter ei potest esse Deus;
si autem in Dominum peccaverit vir,
quis intercedet pro eo? &#x201d;.
Et non audierunt vocem patris sui, quia voluit Dominus occidere eos.</span>
	<span class="versiculo"><sup>26</sup> Puer autem Samuel proficiebat atque crescebat et placebat tam Domino quam hominibus.</span>
	<span class="versiculo"><sup>27</sup> Venit autem vir Dei ad Heli et ait ad eum: &#x201c; Haec dicit Dominus: Numquid non aperte revelatus sum domui patris tui, cum esset in Aegypto in domo pharaonis?</span>
	<span class="versiculo"><sup>28</sup> Et elegi eum ex omnibus tribubus Israel mihi in sacerdotem, ut ascenderet ad altare meum et adoleret mihi incensum et portaret ephod coram me; et dedi domui patris tui omnia de sacrificiis filiorum Israel.</span>
	<span class="versiculo"><sup>29</sup> Quare calce abicitis victimam meam et munera mea, quae praecepi, ut offerrentur in templo, et magis honorasti filios tuos quam me, ut impinguaremini primitiis omnis sacrificii Israel populi mei?</span>
	<span class="versiculo"><sup>30</sup> Propterea ait Dominus, Deus Israel: Loquens locutus sum, ut domus tua et domus patris tui ministraret in conspectu meo usque in sempiternum. Nunc autem, dicit Dominus, absit hoc a me. Sed quicumque glorificaverit me, glorificabo eum; qui autem contemnunt me, erunt ignobiles.</span>
	<span class="versiculo"><sup>31</sup> Ecce dies veniunt, et praecidam brachium tuum et brachium domus patris tui, ut non sit senex in domo tua.</span>
	<span class="versiculo"><sup>32</sup> Et videbis aemulum tuum in templo in universis prosperis Israel; et non erit senex in domo tua omnibus diebus.</span>
	<span class="versiculo"><sup>33</sup> Verumtamen non auferam penitus virum ex te ab altari meo; sed ut deficiant oculi tui, et tabescat anima tua, et pars magna domus tuae morietur, cum ad virilem aetatem venerit.</span>
	<span class="versiculo"><sup>34</sup> Hoc autem erit tibi signum, quod venturum est duobus filiis tuis Ophni et Phinees: in die uno morientur ambo.</span>
	<span class="versiculo"><sup>35</sup> Et suscitabo mihi sacerdotem fidelem, qui iuxta cor meum et animam meam faciat; et aedificabo ei domum fidelem, et ambulabit coram christo meo cunctis diebus.</span>
	<span class="versiculo"><sup>36</sup> Futurum est autem ut quicumque remanserit in domo tua, veniat, ut procidat ante illum pro nummo argenteo et torta panis dicatque: &#x201c;Dimitte me, obsecro, ad unam partem sacerdotalem, ut comedam buccellam panis&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
