<div>
    <span class="capitulo">21</span>
    <span class="versiculo"><sup>1</sup> Et surrexit David et abiit; sed et Ionathan ingressus est civitatem.</span>
    <span class="versiculo"><sup>2</sup> Venit autem David in Nob ad Achimelech sacerdotem, et obstupuit Achimelech eo quod venisset David, et dixit ei: &#x201c; Quare tu solus et nullus est tecum? &#x201d;.</span>
    <span class="versiculo"><sup>3</sup> Et ait David ad Achimelech sacerdotem: &#x201c; Rex praecepit mihi negotium et dixit: &#x201c;Nemo sciat rem, propter quam a me missus es, et cuiusmodi tibi praecepta dederim&#x201d;; pueris vero condixi in illum et illum locum.</span>
    <span class="versiculo"><sup>4</sup> Nunc igitur, si habes ad manum quinque panes, da mihi, aut quidquid inveneris &#x201d;.</span>
    <span class="versiculo"><sup>5</sup> Et respondens sacerdos David ait ei: &#x201c; Non habeo panes laicos ad manum, sed tantum panem sanctum; si mundi sunt pueri maxime a mulieribus? &#x201d;.</span>
    <span class="versiculo"><sup>6</sup> Et respondit David sacerdoti et dixit ei: &#x201c; Equidem, si de mulieribus agitur, continuimus nos ab heri et nudiustertius. Quando egrediebar, fuerunt corpora puerorum sancta, quamvis iter esset profanum. Quanto magis hodie sunt sancti quoad corpora &#x201d;.</span>
    <span class="versiculo"><sup>7</sup> Dedit ergo ei sacerdos sanctificatum panem; neque enim erat ibi panis, nisi tantum panes propositionis, qui sublati fuerant a facie Domini, ut ponerentur panes calidi.</span>
    <span class="versiculo"><sup>8</sup> Erat autem ibi vir de servis Saul in die illa retentus ante Dominum; et nomen eius Doeg Idumaeus, potentissimus pastorum Saul.</span>
    <span class="versiculo"><sup>9</sup> Dixit autem David ad Achimelech: &#x201c; Si habes hic ad manum hastam aut gladium? Quia gladium meum et arma mea non tuli mecum; negotium enim regis urgebat &#x201d;.</span>
    <span class="versiculo"><sup>10</sup> Et dixit sacerdos: &#x201c; Ecce hic gladius Goliath Philisthaei, quem percussisti in valle Terebinthi; est involutus pallio post ephod. Si istum vis tollere, tolle, neque enim est alius hic absque eo &#x201d;. Et ait David: &#x201c; Non est huic alter similis; da mihi eum &#x201d;.</span>
    <span class="versiculo"><sup>11</sup> Surrexit itaque David et fugit in die illa a facie Saul et venit ad Achis regem Geth.</span>
    <span class="versiculo"><sup>12</sup> Dixeruntque ei servi Achis: &#x201c; Numquid non iste est David rex terrae? Nonne huic cantabant per choros dicentes: &#x201c;Percussit Saul milia sua, et David decem milia sua&#x201d;? &#x201d;.</span>
    <span class="versiculo"><sup>13</sup> Posuit autem David sermones istos in corde suo et extimuit valde a facie Achis regis Geth.</span>
    <span class="versiculo"><sup>14</sup> Et immutavit os suum coram eis; et insaniebat inter manus eorum et impingebat in ostia portae, defluebantque salivae in barbam.</span>
    <span class="versiculo"><sup>15</sup> Et ait Achis ad servos suos: &#x201c; Vidistis hominem insanum. Quare adduxistis eum ad me?</span>
    <span class="versiculo"><sup>16</sup> An desunt nobis furiosi, quod introduxistis istum, ut fureret, me praesente? Hicine ingredietur domum meam? &#x201d;.</span>
</div>
