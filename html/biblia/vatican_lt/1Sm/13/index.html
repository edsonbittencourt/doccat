<div>
	<span class="capitulo">13</span>
	<span class="versiculo"><sup>1</sup> Filius annorum Saul, cum regnare coepisset; duobus autem annis regnavit super Israel.</span>
	<span class="versiculo"><sup>2</sup> Et elegit sibi Saul tria milia de Israel: et erant cum Saul duo milia in Machmas et in monte Bethel, mille autem cum Ionathan in Gabaa Beniamin. Porro ceterum populum remisit unumquemque in tabernacula sua.</span>
	<span class="versiculo"><sup>3</sup> Et percussit Ionathan stationem Philisthinorum, quae erat in Gabaa. Quod audierunt Philisthim; Saul autem cecinit bucina in omni terra dicens: &#x201c; Audiant Hebraei! &#x201d;.</span>
	<span class="versiculo"><sup>4</sup> Et universus Israel audivit huiuscemodi famam: &#x201c; Percussit Saul stationem Philisthinorum; et factus est Israel odiosus Philisthim &#x201d;. Ergo populus congregatus est post Saul in Galgala.</span>
	<span class="versiculo"><sup>5</sup> Et Philisthim congregati sunt ad proeliandum contra Israel: tria milia curruum et sex milia equitum et reliquum vulgus plurimum sicut arena, quae est in litore maris. Et ascendentes castrametati sunt in Machmas ad orientem Bethaven.</span>
	<span class="versiculo"><sup>6</sup> Quod cum vidissent viri Israel se in arto sitos &#x2014; afflictus est enim populus &#x2014; absconderunt se in speluncis et in abditis, in petris quoque et in antris et in cisternis.</span>
	<span class="versiculo"><sup>7</sup> Hebraei autem transierunt Iordanem in terram Gad et Galaad.
Cumque adhuc esset Saul in Galgalis, universus populus perterritus est, qui sequebatur eum.</span>
	<span class="versiculo"><sup>8</sup> Et exspectavit septem diebus iuxta placitum Samuel, et non venit Samuel in Galgala; dilapsusque est populus ab eo.</span>
	<span class="versiculo"><sup>9</sup> Ait ergo Saul: &#x201c; Afferte mihi holocaustum et pacifica &#x201d;. Et obtulit holocaustum.</span>
	<span class="versiculo"><sup>10</sup> Cumque complesset offerens holocaustum, ecce Samuel veniebat; et egressus est Saul obviam ei, ut salutaret eum.</span>
	<span class="versiculo"><sup>11</sup> Locutusque est ad eum Samuel: &#x201c; Quid fecisti? &#x201d;. Respondit Saul: &#x201c; Quia vidi quod dilaberetur populus a me, et tu non veneras iuxta placitos dies, porro Philisthim congregati fuerant in Machmas,</span>
	<span class="versiculo"><sup>12</sup> dixi: Nunc descendent Philisthim ad me in Galgala, et faciem Domini non placavi. Necessitate compulsus obtuli holocaustum &#x201d;.</span>
	<span class="versiculo"><sup>13</sup> Dixitque Samuel ad Saul: &#x201c; Stulte egisti. Utinam custodisses mandata Domini Dei tui, quae praecepit tibi! Profecto nunc confirmasset Dominus regnum tuum super Israel in sempiternum;</span>
	<span class="versiculo"><sup>14</sup> sed nequaquam regnum tuum ultra consurget. Quaesivit sibi Dominus virum iuxta cor suum; et constituit eum Dominus ducem super populum suum, eo quod non servaveris, quae praecepit Dominus &#x201d;.</span>
	<span class="versiculo"><sup>15</sup> Surrexit autem Samuel et ascendit de Galgalis et abiit per viam suam. Et reliquus populus ascendit post Saul obviam exercitui bellatorum. Et venerunt de Galgalis in Gabaa Beniamin. Et recensuit Saul populum, qui inventi fuerant cum eo, quasi sescentos viros.</span>
	<span class="versiculo"><sup>16</sup> Et Saul et Ionathan filius eius populusque, qui erat cum eis, erat in Gabaa Beniamin; porro Philisthim consederant in Machmas.</span>
	<span class="versiculo"><sup>17</sup> Et egressi sunt ad praedandum de castris Philisthinorum tres cunei: unus cuneus pergebat contra viam Ophra ad terram Sual,</span>
	<span class="versiculo"><sup>18</sup> porro alius ingrediebatur per viam Bethoron, tertius autem verterat se ad iter termini imminentis valli Seboim contra desertum.</span>
	<span class="versiculo"><sup>19</sup> Porro faber ferrarius non inveniebatur in omni terra Israel; caverant enim Philisthim, ne forte facerent Hebraei gladium aut lanceam.</span>
	<span class="versiculo"><sup>20</sup> Descendebat ergo omnis Israel ad Philisthim, ut exacueret unusquisque vomerem suum et ligonem et securim et falcem.</span>
	<span class="versiculo"><sup>21</sup> Pretium autem exacutionis erat: pro vomeribus et ligonibus duae partes sicli, et tertia pars sicli ad acuendas secures et ad stimulum corrigendum.</span>
	<span class="versiculo"><sup>22</sup> Cumque venisset dies proelii Machmas, non est inventus ensis et lancea in manu totius populi, qui erat cum Saul et cum Ionathan, excepto Saul et Ionathan filio eius.</span>
	<span class="versiculo"><sup>23</sup> Egressa est autem statio Philisthim ad fauces Machmas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
