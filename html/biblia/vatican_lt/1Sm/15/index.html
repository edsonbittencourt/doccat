<div>
	<span class="capitulo">15</span>
	<span class="versiculo"><sup>1</sup> Et dixit Samuel ad Saul: &#x201c; Me misit Dominus, ut ungerem te in regem super populum eius Israel. Nunc ergo audi vocem Domini.</span>
	<span class="versiculo"><sup>2</sup> Haec dicit Dominus exercituum: &#x201c;Recensui, quaecumque fecit Amalec Israeli, quomodo restitit ei in via, cum ascenderet de Aegypto.</span>
	<span class="versiculo"><sup>3</sup> Nunc igitur vade et demolire Amalec et percute anathemate universa eius; non parcas ei, sed interfice a viro usque ad mulierem et parvulum atque lactantem, bovem et ovem, camelum et asinum&#x201d; &#x201d;.</span>
	<span class="versiculo"><sup>4</sup> Convocavit itaque Saul populum et recensuit eos in Telem: ducenta milia peditum et decem milia virorum Iudae.</span>
	<span class="versiculo"><sup>5</sup> Cumque venisset Saul usque ad civitatem Amalec, tetendit insidias in torrente</span>
	<span class="versiculo"><sup>6</sup> dixitque Saul Cinaeo: &#x201c; Abite, recedite atque descendite ab Amalec, ne forte perdam te cum eo; tu enim fecisti misericordiam cum omnibus filiis Israel, cum ascenderent de Aegypto &#x201d;. Et recessit Cinaeus de medio Amalec.</span>
	<span class="versiculo"><sup>7</sup> Percussitque Saul Amalec ab Hevila usque ad Sur, quae est e regione Aegypti.</span>
	<span class="versiculo"><sup>8</sup> Et apprehendit Agag regem Amalec vivum; omne autem vulgus interfecit in ore gladii.</span>
	<span class="versiculo"><sup>9</sup> Et pepercit Saul et populus Agag et optimis gregibus ovium et armentorum, pinguibus scilicet pecoribus et agnis et universis, quae pulchra erant, nec voluerunt disperdere ea; quidquid vero vile fuit et reprobum, hoc demoliti sunt.</span>
	<span class="versiculo"><sup>10</sup> Factum est autem verbum Domini ad Samuel dicens:</span>
	<span class="versiculo"><sup>11</sup> &#x201c; Paenitet me quod constituerim Saul regem, quia dereliquit me et verba mea opere non implevit &#x201d;. Contristatusque est Samuel et clamavit ad Dominum tota nocte.</span>
	<span class="versiculo"><sup>12</sup> Cumque de nocte surrexisset Samuel, ut iret ad Saul mane, nuntiatum est Samueli quod venisset Saul in Carmel et erexisset sibi trophaeum et reversus transisset descendissetque in Galgala.</span>
	<span class="versiculo"><sup>13</sup> Et cum venisset Samuel ad Saul, dixit ei Saul: &#x201c; Benedictus tu Domino; implevi verbum Domini &#x201d;.</span>
	<span class="versiculo"><sup>14</sup> Dixitque Samuel: &#x201c; Et quae est haec vox gregum, quae resonat in auribus meis, et armentorum, quam ego audio? &#x201d;.</span>
	<span class="versiculo"><sup>15</sup> Et ait Saul: &#x201c; De Amalec adduxerunt ea; pepercit enim populus melioribus ovibus et armentis, ut immolarentur Domino Deo tuo; reliqua vero occidimus &#x201d;.</span>
	<span class="versiculo"><sup>16</sup> Dixit autem Samuel ad Saul: &#x201c; Sine me, et indicabo tibi, quae locutus sit Dominus ad me nocte &#x201d;. Dixitque ei: &#x201c; Loquere &#x201d;.</span>
	<span class="versiculo"><sup>17</sup> Et ait Samuel: &#x201c; Nonne, cum parvulus esses in oculis tuis, caput in tribubus Israel factus es? Unxitque te Dominus regem super Israel</span>
	<span class="versiculo"><sup>18</sup> et misit te Dominus in viam et ait: &#x201c; Vade et interfice peccatores Amalec et pugnabis contra eos usque ad internecionem eorum &#x201d;.</span>
	<span class="versiculo"><sup>19</sup> Quare ergo non audisti vocem Domini, sed versus ad praedam es et fecisti malum in oculis Domini? &#x201d;.</span>
	<span class="versiculo"><sup>20</sup> Et ait Saul ad Samuelem: &#x201c; Immo audivi vocem Domini et ambulavi in via, per quam misit me Dominus; et adduxi Agag regem Amalec et Amalec interfeci.</span>
	<span class="versiculo"><sup>21</sup> Tulit autem populus de praeda oves et boves, primitias eorum, quae caesa sunt, ut immolet Domino Deo tuo in Galgalis &#x201d;.</span>
	<span class="versiculo"><sup>22</sup> Et ait Samuel: &#x201c; Numquid vult Dominus holocausta aut victimas et non potius ut oboediatur voci Domini? Melior est enim oboedientia quam victimae, et auscultare magis quam offerre adipem arietum.</span>
	<span class="versiculo"><sup>23</sup> Vere peccatum hariolandi est repugnare, et scelus idololatriae nolle acquiescere: pro eo ergo quod abiecisti sermonem Domini, abiecit te, ne sis rex &#x201d;.</span>
	<span class="versiculo"><sup>24</sup> Dixitque Saul ad Samuelem: &#x201c; Peccavi, quia praevaricatus sum sermonem Domini et verba tua timens populum et oboediens voci eorum;</span>
	<span class="versiculo"><sup>25</sup> sed nunc tolle, quaeso, peccatum meum et revertere mecum, ut adorem Dominum &#x201d;.</span>
	<span class="versiculo"><sup>26</sup> Et ait Samuel ad Saul: &#x201c; Non revertar tecum, quia proiecisti sermonem Domini; et proiecit te Dominus, ne sis rex super Israel &#x201d;.</span>
	<span class="versiculo"><sup>27</sup> Et conversus est Samuel, ut abiret; ille autem apprehendit summitatem pallii eius, quae et scissa est.</span>
	<span class="versiculo"><sup>28</sup> Et ait ad eum Samuel: &#x201c; Scidit Dominus regnum Israel a te hodie et tradidit illud proximo tuo meliori te.</span>
	<span class="versiculo"><sup>29</sup> Porro Gloria Israel non mentitur et paenitudine non flectitur; neque enim homo est, ut agat paenitentiam &#x201d;.</span>
	<span class="versiculo"><sup>30</sup> At ille ait: &#x201c; Peccavi, sed nunc honora me coram senibus populi mei et coram Israel; et revertere mecum, ut adorem Dominum Deum tuum &#x201d;.</span>
	<span class="versiculo"><sup>31</sup> Reversus ergo Samuel secutus est Saulem et adoravit Saul Dominum.</span>
	<span class="versiculo"><sup>32</sup> Dixitque Samuel: &#x201c; Adducite ad me Agag regem Amalec &#x201d;. Et oblatus est ei Agag tremens. Et dixit Agag: &#x201c; Certe secessit amaritudo mortis! &#x201d;.</span>
	<span class="versiculo"><sup>33</sup> Et ait Samuel: &#x201c; Sicut fecit absque liberis mulieres gladius tuus, sic absque liberis erit inter mulieres mater tua &#x201d;. Et in frusta concidit Samuel Agag coram Domino in Galgalis.</span>
	<span class="versiculo"><sup>34</sup> Abiit autem Samuel in Rama; Saul vero ascendit in domum suam in Gabaa Saulis.</span>
	<span class="versiculo"><sup>35</sup> Et non vidit Samuel ultra Saul usque ad diem mortis suae; verumtamen lugebat Samuel Saul, quoniam Dominum paenitebat quod constituisset Saul regem super Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
