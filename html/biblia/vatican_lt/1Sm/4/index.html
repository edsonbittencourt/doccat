<div>
	<span class="capitulo">4</span>
	<span class="versiculo"><sup>1</sup> Et factum est in diebus illis, convenerunt Philisthim in pugnam; et egressus est Israel obviam Philisthim in proelium et castrametatus est iuxta Abenezer. Porro Philisthim venerunt in Aphec</span>
	<span class="versiculo"><sup>2</sup> et instruxerunt aciem contra Israel. Crescente autem certamine, terga vertit Israel Philisthaeis; et caesi sunt in illo certamine passim per agros quasi quattuor milia virorum.</span>
	<span class="versiculo"><sup>3</sup> Et reversus est populus ad castra, dixeruntque maiores natu de Israel: &#x201c; Quare percussit nos Dominus hodie coram Philisthim? Afferamus ad nos de Silo arcam foederis Domini, et veniat in medium nostri, ut salvet nos de manu inimicorum nostrorum &#x201d;.</span>
	<span class="versiculo"><sup>4</sup> Misit ergo populus in Silo, et tulerunt inde arcam foederis Domini exercituum sedentis super cherubim; erantque duo filii Heli cum arca foederis Dei, Ophni et Phinees.</span>
	<span class="versiculo"><sup>5</sup> Cumque venisset arca foederis Domini in castra, vociferatus est omnis Israel clamore grandi, et personuit terra.</span>
	<span class="versiculo"><sup>6</sup> Et audierunt Philisthim vocem clamoris dixeruntque: &#x201c; Quaenam est haec vox clamoris magni in castris Hebraeorum? &#x201d;. Et cognoverunt quod arca Domini venisset in castra.</span>
	<span class="versiculo"><sup>7</sup> Timueruntque Philisthim dicentes: &#x201c; Venit Deus in castra! &#x201d;. Et ingemuerunt dicentes:</span>
	<span class="versiculo"><sup>8</sup> &#x201c; Vae nobis! Non enim fuit tanta exsultatio heri et nudiustertius. Vae nobis! Quis nos servabit de manu deorum sublimium istorum? Hi sunt dii, qui percusserunt Aegyptum omni plaga in deserto.</span>
	<span class="versiculo"><sup>9</sup> Confortamini et estote viri, Philisthim, ne serviatis Hebraeis, sicut illi servierunt vobis. Estote viri et bellate! &#x201d;.</span>
	<span class="versiculo"><sup>10</sup> Pugnaverunt ergo Philisthim, et caesus est Israel, et fugit unusquisque in tabernaculum suum; et facta est plaga magna nimis, et ceciderunt de Israel triginta milia peditum.</span>
	<span class="versiculo"><sup>11</sup> Et arca Dei capta est; duoque filii Heli mortui sunt, Ophni et Phinees.</span>
	<span class="versiculo"><sup>12</sup> Currens autem vir de Beniamin ex acie venit in Silo in die illo scissa veste et conspersus pulvere caput.</span>
	<span class="versiculo"><sup>13</sup> Cumque ille venisset, Heli sedebat super sellam iuxta portam aspectans viam; erat enim cor eius pavens pro arca Dei. Vir autem ille, postquam ingressus est, nuntiavit urbi; et ululavit omnis civitas.</span>
	<span class="versiculo"><sup>14</sup> Et audivit Heli sonitum clamoris dixitque: &#x201c; Quis est hic sonitus tumultus huius? &#x201d;. At ille festinavit et venit et nuntiavit Heli.</span>
	<span class="versiculo"><sup>15</sup> Heli autem erat nonaginta et octo annorum, et oculi eius caligaverant, et videre non poterat.</span>
	<span class="versiculo"><sup>16</sup> Et dixit ad Heli: &#x201c; Ego sum qui veni de proelio et ego qui de acie fugi hodie &#x201d;. Cui ille ait: &#x201c; Quid actum est, fili mi? &#x201d;.</span>
	<span class="versiculo"><sup>17</sup> Respondens autem, qui nuntiabat: &#x201c; Fugit, inquit, Israel coram Philisthim, et ruina magna facta est in populo; insuper et duo filii tui mortui sunt, Ophni et Phinees, et arca Dei capta est &#x201d;.</span>
	<span class="versiculo"><sup>18</sup> Cumque ille nominasset arcam Dei, cecidit de sella retrorsum iuxta ostium et, fractis cervicibus, mortuus est; senex enim erat vir et gravis. Et ipse iudicavit Israel quadraginta annis.</span>
	<span class="versiculo"><sup>19</sup> Nurus autem eius, uxor Phinees, praegnans erat vicinaque partui. Et, audito nuntio quod capta esset arca Dei et mortuus socer suus et vir suus, incurvavit se et peperit; irruerant enim in eam dolores subiti.</span>
	<span class="versiculo"><sup>20</sup> In ipso autem momento mortis eius dixerunt ei, quae stabant circa eam: &#x201c; Ne timeas, quia filium peperisti &#x201d;. Quae non respondit eis neque animadvertit.</span>
	<span class="versiculo"><sup>21</sup> Et vocavit puerum Ichabod dicens: &#x201c; Translata est gloria de Israel! &#x201d;, quia capta est arca Dei et pro socero suo et pro viro suo.</span>
	<span class="versiculo"><sup>22</sup> Et ait: &#x201c; Translata est gloria ab Israel, eo quod capta est arca Dei! &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
