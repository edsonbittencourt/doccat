<div>
	<span class="capitulo">17</span>
	<span class="versiculo"><sup>1</sup> Congregantes vero Philisthim agmina sua in proelium, convenerunt in Socho Iudae et castrametati sunt inter Socho et Azeca in Aphesdommim.</span>
	<span class="versiculo"><sup>2</sup> Porro Saul et viri Israel congregati venerunt in vallem Terebinthi et instruxerunt aciem ad pugnandum contra Philisthim.</span>
	<span class="versiculo"><sup>3</sup> Et Philisthim stabant super montem ex hac parte, et Israel stabat super montem ex altera parte; vallisque erat inter eos.</span>
	<span class="versiculo"><sup>4</sup> Et egressus est vir propugnator de castris Philisthinorum nomine Goliath de Geth altitudinis sex cubitorum et palmi.</span>
	<span class="versiculo"><sup>5</sup> Et cassis aerea super caput eius, et lorica squamata induebatur; porro pondus loricae eius quinque milia siclorum aeris.</span>
	<span class="versiculo"><sup>6</sup> Et ocreas aereas habebat in cruribus, et acinaces aereus erat inter umeros eius.</span>
	<span class="versiculo"><sup>7</sup> Hastile autem hastae eius erat quasi liciatorium texentium, ipsum autem ferrum hastae eius sescentos siclos habebat ferri; et armiger eius antecedebat eum.</span>
	<span class="versiculo"><sup>8</sup> Stansque clamabat adversum agmina Israel et dicebat eis: &#x201c; Quare venitis parati ad proelium? Numquid ego non sum Philisthaeus, et vos servi Saul? Eligite ex vobis virum, et descendat ad singulare certamen!</span>
	<span class="versiculo"><sup>9</sup> Si quiverit pugnare mecum et percusserit me, erimus vobis servi; si autem ego praevaluero et percussero eum, vos servi eritis et servietis nobis &#x201d;.</span>
	<span class="versiculo"><sup>10</sup> Et aiebat Philisthaeus: &#x201c; Ego exprobravi agminibus Israel hodie: Date mihi virum, et ineat mecum singulare certamen! &#x201d;.</span>
	<span class="versiculo"><sup>11</sup> Audiens autem Saul et omnes Israelitae sermones Philisthaei huiuscemodi stupebant et metuebant nimis.</span>
	<span class="versiculo"><sup>12</sup> David autem erat filius viri Ephrathaei, de quo supra dictum est, de Bethlehem Iudae, cui erat nomen Isai; qui habebat octo filios et erat vir in diebus Saul senex et grandaevus inter viros.</span>
	<span class="versiculo"><sup>13</sup> Abierunt autem tres filii eius maiores post Saul in proelium; et nomina trium filiorum eius, qui perrexerant ad bellum: Eliab primogenitus et secundus Abinadab tertiusque Samma.</span>
	<span class="versiculo"><sup>14</sup> David autem erat minimus; tribus ergo maioribus secutis Saulem,</span>
	<span class="versiculo"><sup>15</sup> ibat David et revertebatur a Saul, ut pasceret gregem patris sui in Bethlehem.</span>
	<span class="versiculo"><sup>16</sup> Procedebat vero Philisthaeus mane et vespere et stabat quadraginta diebus.</span>
	<span class="versiculo"><sup>17</sup> Dixit autem Isai ad David filium suum: &#x201c; Accipe fratribus tuis ephi frumenti tosti et decem panes istos et curre in castra ad fratres tuos.</span>
	<span class="versiculo"><sup>18</sup> Et decem formellas casei has deferes ad tribunum, et fratres tuos visitabis, si recte agant; et pignus ab eis referes &#x201d;.</span>
	<span class="versiculo"><sup>19</sup> Saul autem et illi et omnes filii Israel in valle Terebinthi pugnabant adversum Philisthim.</span>
	<span class="versiculo"><sup>20</sup> Surrexit itaque David mane et commendavit gregem custodi et onustus abiit, sicut praeceperat ei Isai. Et venit ad carraginem, dum exercitus egrediebatur ad pugnam et vociferabatur in certamine.</span>
	<span class="versiculo"><sup>21</sup> Direxerunt ergo Israel et Philisthim aciem adversus aciem.</span>
	<span class="versiculo"><sup>22</sup> Derelinquens autem David vasa, quae attulerat, sub manu custodis ad sarcinas, cucurrit ad locum certaminis et interrogabat, si omnia recte agerentur erga fratres suos.</span>
	<span class="versiculo"><sup>23</sup> Cumque adhuc ille loqueretur eis, apparuit vir ille propugnator ascendens, Goliath nomine, Philisthaeus de Geth, ex castris Philisthinorum; et loquente eo haec eadem verba, audivit David.</span>
	<span class="versiculo"><sup>24</sup> Omnes autem Israelitae, cum vidissent virum, fugerunt a facie eius timentes eum valde.</span>
	<span class="versiculo"><sup>25</sup> Et dixit unus quispiam de Israel: &#x201c; Num vidistis virum hunc, qui ascendit? Ad exprobrandum enim Israeli ascendit. Virum ergo, qui percusserit eum, ditabit rex divitiis magnis et filiam suam dabit ei; et domum patris eius faciet absque tributo in Israel &#x201d;.</span>
	<span class="versiculo"><sup>26</sup> Et ait David ad viros, qui stabant secum, dicens: &#x201c; Quid dabitur viro, qui percusserit Philisthaeum hunc et tulerit opprobrium de Israel? Quis est enim hic Philisthaeus incircumcisus, qui exprobravit acies Dei viventis? &#x201d;.</span>
	<span class="versiculo"><sup>27</sup> Referebat autem ei populus eundem sermonem dicens: &#x201c; Haec dabuntur viro, qui percusserit eum &#x201d;.</span>
	<span class="versiculo"><sup>28</sup> Quod cum audisset Eliab frater eius maior, loquente eo cum aliis, iratus est contra David et ait: &#x201c; Quare venisti et cui dereliquisti pauculas oves illas in deserto? Ego novi superbiam tuam et nequitiam cordis tui, quia ut videres proelium descendisti &#x201d;.</span>
	<span class="versiculo"><sup>29</sup> Et dixit David: &#x201c; Quid feci? Numquid non verbum est? &#x201d;.</span>
	<span class="versiculo"><sup>30</sup> Et declinavit paululum ab eo ad alium dixitque eundem sermonem; et respondit ei populus verbum sicut prius.</span>
	<span class="versiculo"><sup>31</sup> Audita sunt autem verba, quae locutus est David, et annuntiata in conspectu Saul.</span>
	<span class="versiculo"><sup>32</sup> Ad quem cum fuisset adductus, locutus est ei: &#x201c; Non concidat cor cuiusquam in eo; ego servus tuus vadam et pugnabo adversus Philisthaeum istum &#x201d;.</span>
	<span class="versiculo"><sup>33</sup> Et ait Saul ad David: &#x201c; Non vales resistere Philisthaeo isti nec pugnare adversus eum, quia puer es; hic autem vir bellator ab adulescentia sua &#x201d;.</span>
	<span class="versiculo"><sup>34</sup> Dixitque David ad Saul: &#x201c; Pascebat servus tuus patris sui gregem, et veniebat leo vel ursus tollebatque arietem de medio gregis.</span>
	<span class="versiculo"><sup>35</sup> Et sequebar eos et percutiebam eruebamque de ore eorum; et illi consurgebant adversum me, et apprehendebam mentum eorum et percutiebam interficiebamque eos.</span>
	<span class="versiculo"><sup>36</sup> Nam et leonem et ursum interfecit servus tuus; erit igitur et Philisthaeus hic incircumcisus quasi unus ex eis, quia ausus est maledicere exercitum Dei viventis &#x201d;.</span>
	<span class="versiculo"><sup>37</sup> Et ait David: &#x201c; Dominus, qui eruit me de manu leonis et de manu ursi, ipse liberabit me de manu Philisthaei huius &#x201d;. Dixit autem Saul ad David: &#x201c; Vade, et Dominus tecum sit &#x201d;.</span>
	<span class="versiculo"><sup>38</sup> Et induit Saul David vestimentis suis et imposuit galeam aeream super caput eius et vestivit eum lorica.</span>
	<span class="versiculo"><sup>39</sup> Accinctus ergo David gladio eius super vestem suam coepit tentare, si armatus posset incedere; non enim habebat consuetudinem. Dixitque David ad Saul: &#x201c; Non possum sic incedere, quia nec usum habeo &#x201d;. Et deposuit ea</span>
	<span class="versiculo"><sup>40</sup> et tulit baculum suum in manu sua; et elegit sibi quinque levissimos lapides de torrente et misit eos in peram pastoralem, qua ut sacculo lapidum utebatur, et fundam manu tulit et processit adversum Philisthaeum.</span>
	<span class="versiculo"><sup>41</sup> Ibat autem Philisthaeus incedens et appropinquans adversum David, et armiger eius ante eum.</span>
	<span class="versiculo"><sup>42</sup> Cumque inspexisset Philisthaeus et vidisset David, despexit eum; erat enim adulescens rufus et pulcher aspectu.</span>
	<span class="versiculo"><sup>43</sup> Et dixit Philisthaeus ad David: &#x201c; Numquid ego canis sum, quod tu venis ad me cum baculo? &#x201d;. Et maledixit Philisthaeus David in diis suis;</span>
	<span class="versiculo"><sup>44</sup> dixitque ad David: &#x201c; Veni ad me, et dabo carnes tuas volatilibus caeli et bestiis terrae &#x201d;.</span>
	<span class="versiculo"><sup>45</sup> Dixit autem David ad Philisthaeum: &#x201c; Tu venis ad me cum gladio et hasta et acinace; ego autem venio ad te in nomine Domini exercituum, Dei agminum Israel, quibus exprobrasti.</span>
	<span class="versiculo"><sup>46</sup> Hodie dabit te Dominus in manu mea, et percutiam te et auferam caput tuum a te; et dabo cadaver tuum et cadavera castrorum Philisthim hodie volatilibus caeli et bestiis terrae, ut sciat omnis terra quia est Deus in Israel,</span>
	<span class="versiculo"><sup>47</sup> et noverit universa ecclesia haec quia non in gladio nec in hasta salvat Dominus: ipsius enim est bellum, et tradet vos in manus nostras &#x201d;.</span>
	<span class="versiculo"><sup>48</sup> Cum ergo surrexisset Philisthaeus et veniret et appropinquaret contra David, festinavit David et cucurrit ad pugnam adversum Philisthaeum.</span>
	<span class="versiculo"><sup>49</sup> Et misit manum suam in peram tulitque unum lapidem et funda iecit; et percussit Philisthaeum in fronte, et infixus est lapis in fronte eius, et cecidit in faciem suam super terram.</span>
	<span class="versiculo"><sup>50</sup> Praevaluitque David adversum Philisthaeum in funda et in lapide; percussumque Philisthaeum interfecit. Cumque gladium non haberet in manu, David</span>
	<span class="versiculo"><sup>51</sup> cucurrit et stetit super Philisthaeum; et tulit gladium eius et eduxit eum de vagina sua et interfecit eum praeciditque caput eius.
Videntes autem Philisthim quod mortuus esset fortissimus eorum fugerunt.</span>
	<span class="versiculo"><sup>52</sup> Et consurgentes viri Israel et Iudae vociferati sunt et persecuti Philisthaeos usque dum venirent ad Geth et usque ad portas Accaron. Cecideruntque vulnerati de Philisthim in via a Saarim usque ad Geth et usque ad Accaron.</span>
	<span class="versiculo"><sup>53</sup> Et revertentes filii Israel, postquam persecuti fuerant Philisthaeos, praedati sunt castra eorum.</span>
	<span class="versiculo"><sup>54</sup> Assumens autem David caput Philisthaei attulit illud in Ierusalem; arma vero eius posuit in tabernaculo.</span>
	<span class="versiculo"><sup>55</sup> Eo autem tempore, quo viderat Saul David egredientem contra Philisthaeum, ait ad Abner principem militiae: &#x201c; De qua stirpe descendit hic adulescens, Abner? &#x201d;. Dixitque Abner: &#x201c; Vivit anima tua, rex, quia non novi &#x201d;.</span>
	<span class="versiculo"><sup>56</sup> Et ait rex: &#x201c; Interroga tu, cuius filius sit iste puer &#x201d;.</span>
	<span class="versiculo"><sup>57</sup> Cumque regressus esset David, percusso Philisthaeo, tulit eum Abner et introduxit coram Saul caput Philisthaei habentem in manu.</span>
	<span class="versiculo"><sup>58</sup> Et ait ad eum Saul: &#x201c; De qua progenie es, o adulescens? &#x201d;. Dixitque David: &#x201c; Filius servi tui Isai Bethlehemitae ego sum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
