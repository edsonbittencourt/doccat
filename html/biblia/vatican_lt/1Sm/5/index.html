<div>
	<span class="capitulo">5</span>
	<span class="versiculo"><sup>1</sup> Philisthim autem tulerunt arcam Dei et asportaverunt eam a Abenezer in Azotum.</span>
	<span class="versiculo"><sup>2</sup> Tulerunt Philisthim arcam Dei et intulerunt eam in templum Dagon et statuerunt eam iuxta Dagon.</span>
	<span class="versiculo"><sup>3</sup> Cumque surrexissent Azotii altera die, ecce Dagon iacebat pronus in terram ante arcam Domini; et tulerunt Dagon et restituerunt eum in loco suo.</span>
	<span class="versiculo"><sup>4</sup> Rursumque mane die altera consurgentes invenerunt Dagon iacentem super faciem suam in terram coram arca Domini; caput autem Dagon et duae palmae manuum eius abscisae erant super limen:</span>
	<span class="versiculo"><sup>5</sup> porro Dagon truncus solus remanserat in loco suo. Propter hanc causam non calcant sacerdotes Dagon et omnes, qui ingrediuntur templum eius, super limen Dagon in Azoto usque in hodiernum diem.</span>
	<span class="versiculo"><sup>6</sup> Aggravata est autem manus Domini super Azotios, et demolitus est eos et percussit eos tumoribus, Azotum et fines eius.</span>
	<span class="versiculo"><sup>7</sup> Videntes autem viri Azotii huiuscemodi plagam dixerunt: &#x201c; Non maneat arca Dei Israel apud nos, quoniam dura est manus eius super nos et super Dagon deum nostrum &#x201d;.</span>
	<span class="versiculo"><sup>8</sup> Et mittentes congregaverunt omnes principes Philisthinorum ad se et dixerunt: &#x201c; Quid faciemus de arca Dei Israel? &#x201d;. Responderuntque: &#x201c; In Geth circumducatur arca Dei Israel &#x201d;. Et circumduxerunt arcam Dei Israel.</span>
	<span class="versiculo"><sup>9</sup> Postquam autem circumduxerunt eam, facta est manus Domini super civitatem, pavor magnus nimis; et percussit viros urbis a parvo usque ad maiorem, et eruperunt eis tumores.</span>
	<span class="versiculo"><sup>10</sup> Miserunt ergo arcam Dei in Accaron.
Cumque venisset arca Dei in Accaron, exclamaverunt Accaronitae dicentes: &#x201c; Adduxerunt ad nos arcam Dei Israel, ut interficiat nos et populum nostrum! &#x201d;.</span>
	<span class="versiculo"><sup>11</sup> Miserunt itaque et congregaverunt omnes principes Philisthinorum et dixerunt: &#x201c; Dimittite arcam Dei Israel, et revertatur in locum suum et non interficiat nos cum populo nostro &#x201d;.</span>
	<span class="versiculo"><sup>12</sup> Fiebat enim pavor mortis in tota civitate, et gravissima valde manus Dei. Viri quoque, qui mortui non fuerant, percutiebantur tumoribus, et ascendebat ululatus civitatis in caelum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-samuelis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
