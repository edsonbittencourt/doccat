<div>
	<span class="capitulo">3</span>
	<span class="versiculo"><sup>1</sup> De cetero, fratres, orate pro nobis, ut sermo Domini currat et glorificetur sicut et apud vos,</span>
	<span class="versiculo"><sup>2</sup> et ut liberemur ab importunis et malis hominibus; non enim omnium est fides.</span>
	<span class="versiculo"><sup>3</sup> Fidelis autem Dominus est, qui confirmabit vos et custodiet a Malo.</span>
	<span class="versiculo"><sup>4</sup> Confidimus autem de vobis in Domino, quoniam, quae praecipimus, et facitis et facietis.</span>
	<span class="versiculo"><sup>5</sup> Dominus autem dirigat corda vestra in caritatem Dei et patientiam Christi.</span>
	<span class="versiculo"><sup>6</sup> Praecipimus autem vobis, fratres, in nomine Domini nostri Iesu Christi, ut subtrahatis vos ab omni fratre ambulante inordinate et non secundum traditionem, quam acceperunt a nobis.</span>
	<span class="versiculo"><sup>7</sup> Ipsi enim scitis quemadmodum oporteat imitari nos, quoniam non inordinati fuimus inter vos</span>
	<span class="versiculo"><sup>8</sup> neque grat&igrave;s panem manducavimus ab aliquo sed in labore et fatigatione, nocte et die operantes, ne quem vestrum gravaremus;</span>
	<span class="versiculo"><sup>9</sup> non quasi non habuerimus potestatem, sed ut nosmetipsos formam daremus vobis ad imitandum nos.</span>
	<span class="versiculo"><sup>10</sup> Nam et cum essemus apud vos, hoc praecipiebamus vobis: Si quis non vult operari, nec manducet.</span>
	<span class="versiculo"><sup>11</sup> Audimus enim inter vos quosdam ambulare inordinate, nihil operantes sed curiose agentes;</span>
	<span class="versiculo"><sup>12</sup> his autem, qui eiusmodi sunt, praecipimus et obsecramus in Domino Iesu Christo, ut cum quiete operantes suum panem manducent.</span>
	<span class="versiculo"><sup>13</sup> Vos autem, fratres, nolite deficere benefacientes.</span>
	<span class="versiculo"><sup>14</sup> Quod si quis non oboedit verbo nostro per epistulam, hunc notate, non commisceamini cum illo, ut confundatur;</span>
	<span class="versiculo"><sup>15</sup> et nolite quasi inimicum existimare, sed corripite ut fratrem.</span>
	<span class="versiculo"><sup>16</sup> Ipse autem Dominus pacis det vobis pacem sempiternam in omni modo. Dominus cum omnibus vobis.</span>
	<span class="versiculo"><sup>17</sup> Salutatio mea manu Pauli, quod est signum in omni epistula; ita scribo.</span>
	<span class="versiculo"><sup>18</sup> Gratia Domini nostri Iesu Christi cum omnibus vobis.</span>
</div>
