<div>
	<span class="capitulo">2</span>
	<span class="versiculo"><sup>1</sup> Rogamus autem vos, fratres, circa adventum Domini nostri Iesu Christi et nostram congregationem in ipsum,</span>
	<span class="versiculo"><sup>2</sup> ut non cito moveamini a sensu neque terreamini, neque per spiritum neque per verbum neque per epistulam tamquam per nos, quasi instet dies Domini.</span>
	<span class="versiculo"><sup>3</sup> Ne quis vos seducat ullo modo; quoniam, nisi venerit discessio primum, et revelatus fuerit homo iniquitatis, filius perditionis,</span>
	<span class="versiculo"><sup>4</sup> qui adversatur et extollitur supra omne, quod dicitur Deus aut quod colitur, ita ut in templo Dei sedeat, ostendens se quia sit Deus.</span>
	<span class="versiculo"><sup>5</sup> Non retinetis quod, cum adhuc essem apud vos, haec dicebam vobis?</span>
	<span class="versiculo"><sup>6</sup> Et nunc quid detineat scitis, ut ipse reveletur in suo tempore.</span>
	<span class="versiculo"><sup>7</sup> Nam mysterium iam operatur iniquitatis; tantum qui tenet nunc, donec de medio fiat.</span>
	<span class="versiculo"><sup>8</sup> Et tunc revelabitur ille iniquus, quem Dominus Iesus interficiet spiritu oris sui et destruet illustratione adventus sui,</span>
	<span class="versiculo"><sup>9</sup> eum, cuius est adventus secundum operationem Satanae in omni virtute et signis et prodigiis mendacibus</span>
	<span class="versiculo"><sup>10</sup> et in omni seductione iniquitatis his, qui pereunt, eo quod caritatem veritatis non receperunt, ut salvi fierent.</span>
	<span class="versiculo"><sup>11</sup> Et ideo mittit illis Deus operationem erroris, ut credant mendacio,</span>
	<span class="versiculo"><sup>12</sup> ut iudicentur omnes, qui non crediderunt veritati, sed consenserunt iniquitati.</span>
	<span class="versiculo"><sup>13</sup> Nos autem debemus gratias agere Deo semper pro vobis, fratres, dilecti a Domino, quod elegerit vos Deus primitias in salutem, in sanctificatione Spiritus et fide veritatis;</span>
	<span class="versiculo"><sup>14</sup> ad quod et vocavit vos per evangelium nostrum in acquisitionem gloriae Domini nostri Iesu Christi.</span>
	<span class="versiculo"><sup>15</sup> Itaque, fratres, state et tenete traditiones, quas didicistis sive per sermonem sive per epistulam nostram.</span>
	<span class="versiculo"><sup>16</sup> Ipse autem Dominus noster Iesus Christus et Deus Pater noster, qui dilexit nos et dedit consolationem aeternam et spem bonam in gratia,</span>
	<span class="versiculo"><sup>17</sup> consoletur corda vestra et confirmet in omni opere et sermone bono.</span>
</div>
