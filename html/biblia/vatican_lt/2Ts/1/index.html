<div>
	<span class="capitulo">1</span>
	<span class="versiculo"><sup>1</sup> Paulus et Silvanus et Timotheus ecclesiae Thessalonicensium in Deo Patre nostro et Domino Iesu Christo:</span>
	<span class="versiculo"><sup>2</sup> gratia vobis et pax a Deo Patre nostro et Domino Iesu Christo.</span>
	<span class="versiculo"><sup>3</sup> Gratias agere debemus Deo semper pro vobis, fratres, sicut dignum est, quoniam supercrescit fides vestra, et abundat caritas uniuscuiusque omnium vestrum in invicem,</span>
	<span class="versiculo"><sup>4</sup> ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus, quas sustinetis,</span>
	<span class="versiculo"><sup>5</sup> indicium iusti iudicii Dei, ut digni habeamini regno Dei, pro quo et patimini;</span>
	<span class="versiculo"><sup>6</sup> si quidem iustum est apud Deum retribuere tribulationem his, qui vos tribulant,</span>
	<span class="versiculo"><sup>7</sup> et vobis, qui tribulamini, requiem nobiscum in revelatione Domini Iesu de caelo cum angelis virtutis eius,</span>
	<span class="versiculo"><sup>8</sup> in igne flammae, dantis vindictam his, qui non noverunt Deum et qui non oboediunt evangelio Domini nostri Iesu;</span>
	<span class="versiculo"><sup>9</sup> qui poenas dabunt interitu aeterno a facie Domini et a gloria virtutis eius,</span>
	<span class="versiculo"><sup>10</sup> cum venerit glorificari in sanctis suis et admirabilis fieri in omnibus, qui crediderunt; quia creditum est testimonium nostrum super vos in die illo.</span>
	<span class="versiculo"><sup>11</sup> Ad quod etiam oramus semper pro vobis, ut dignetur vos vocatione sua Deus noster et impleat omnem voluntatem bonitatis et opus fidei in virtute;</span>
	<span class="versiculo"><sup>12</sup> ut glorificetur nomen Domini nostri Iesu Christi in vobis, et vos in illo, secundum gratiam Dei nostri et Domini Iesu Christi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_epist-ii-thessalonicenses_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
