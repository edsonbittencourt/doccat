<div>
	<span class="capitulo">7</span>
	<span class="versiculo"><sup>1</sup> Cum autem implesset omnia verba sua in aures plebis, intravit Capharnaum.</span>
	<span class="versiculo"><sup>2</sup> Centurionis autem cuiusdam servus male habens erat moriturus, qui illi erat pretiosus.</span>
	<span class="versiculo"><sup>3</sup> Et cum audisset de Iesu, misit ad eum seniores Iudaeorum rogans eum, ut veniret et salvaret servum eius.</span>
	<span class="versiculo"><sup>4</sup> At illi cum venissent ad Iesum, rogabant eum sollicite dicentes: &#x201c; Dignus est, ut hoc illi praestes:</span>
	<span class="versiculo"><sup>5</sup> diligit enim gentem nostram et synagogam ipse aedificavit nobis &#x201d;.</span>
	<span class="versiculo"><sup>6</sup> Iesus autem ibat cum illis. At cum iam non longe esset a domo, misit centurio amicos dicens ei: &#x201c; Domine, noli vexari; non enim dignus sum, ut sub tectum meum intres,</span>
	<span class="versiculo"><sup>7</sup> propter quod et meipsum non sum dignum arbitratus, ut venirem ad te; sed dic verbo, et sanetur puer meus.</span>
	<span class="versiculo"><sup>8</sup> Nam et ego homo sum sub potestate constitutus, habens sub me milites, et dico huic: &#x201c;Vade&#x201d;, et vadit; et alii: &#x201c;Veni&#x201d;, et venit; et servo meo: &#x201c;Fac hoc&#x201d;, et facit &#x201d;.</span>
	<span class="versiculo"><sup>9</sup> Quo audito, Iesus miratus est eum et conversus sequentibus se turbis dixit: &#x201c; Dico vobis, nec in Israel tantam fidem inveni! &#x201d;.</span>
	<span class="versiculo"><sup>10</sup> Et reversi, qui missi fuerant, domum, invenerunt servum sanum.</span>
	<span class="versiculo"><sup>11</sup> Et factum est, deinceps ivit in civitatem, quae vocatur Naim, et ibant cum illo discipuli eius et turba copiosa.</span>
	<span class="versiculo"><sup>12</sup> Cum autem appropinquaret portae civitatis, et ecce defunctus efferebatur filius unicus matri suae; et haec vidua erat, et turba civitatis multa cum illa.</span>
	<span class="versiculo"><sup>13</sup> Quam cum vidisset Dominus, misericordia motus super ea dixit illi: &#x201c; Noli flere! &#x201d;.</span>
	<span class="versiculo"><sup>14</sup> Et accessit et tetigit loculum; hi autem, qui portabant, steterunt. Et ait: &#x201c; Adulescens, tibi dico: Surge! &#x201d;.</span>
	<span class="versiculo"><sup>15</sup> Et resedit, qui erat mortuus, et coepit loqui; et dedit illum matri suae.</span>
	<span class="versiculo"><sup>16</sup> Accepit autem omnes timor, et magnificabant Deum dicentes: &#x201c; Propheta magnus surrexit in nobis &#x201d; et: &#x201c; Deus visitavit plebem suam &#x201d;.</span>
	<span class="versiculo"><sup>17</sup> Et exiit hic sermo in universam Iudaeam de eo et omnem circa regionem.</span>
	<span class="versiculo"><sup>18</sup> Et nuntiaverunt Ioanni discipuli eius de omnibus his.</span>
	<span class="versiculo"><sup>19</sup> Et convocavit duos de discipulis suis Ioannes et misit ad Dominum dicens: &#x201c; Tu es qui venturus es, an alium exspectamus? &#x201d;.</span>
	<span class="versiculo"><sup>20</sup> Cum autem venissent ad eum viri, dixerunt: &#x201c; Ioannes Baptista misit nos ad te dicens: &#x201c;Tu es qui venturus es, an alium exspectamus?&#x201d; &#x201d;.</span>
	<span class="versiculo"><sup>21</sup> In ipsa hora curavit multos a languoribus et plagis et spiritibus malis et caecis multis donavit visum.</span>
	<span class="versiculo"><sup>22</sup> Et respondens dixit illis: &#x201c; Euntes nuntiate Ioanni, quae vidistis et audistis: caeci vident, claudi ambulant, leprosi mundantur et surdi audiunt, mortui resurgunt, pauperes evangelizantur;</span>
	<span class="versiculo"><sup>23</sup> et beatus est, quicumque non fuerit scandalizatus in me &#x201d;.</span>
	<span class="versiculo"><sup>24</sup> Et cum discessissent nuntii Ioannis, coepit dicere de Ioanne ad turbas: &#x201c; Quid existis in desertum videre? Arundinem vento moveri?</span>
	<span class="versiculo"><sup>25</sup> Sed quid existis videre? Hominem mollibus vestimentis indutum? Ecce, qui in veste pretiosa sunt et deliciis, in domibus regum sunt.</span>
	<span class="versiculo"><sup>26</sup> Sed quid existis videre? Prophetam? Utique, dico vobis, et plus quam prophetam.</span>
	<span class="versiculo"><sup>27</sup> Hic est, de quo scriptum est:
&#x201c;Ecce mitto angelum meum ante faciem tuam,
qui praeparabit viam tuam ante te&#x201d;.</span>
	<span class="versiculo"><sup>28</sup> Dico vobis: Maior inter natos mulierum Ioanne nemo est; qui autem minor est in regno Dei, maior est illo.</span>
	<span class="versiculo"><sup>29</sup> Et omnis populus audiens et publicani iustificaverunt Deum, baptizati baptismo Ioannis;</span>
	<span class="versiculo"><sup>30</sup> pharisaei autem et legis periti consilium Dei spreverunt in semetipsos, non baptizati ab eo.</span>
	<span class="versiculo"><sup>31</sup> Cui ergo similes dicam homines generationis huius, et cui similes sunt?</span>
	<span class="versiculo"><sup>32</sup> Similes sunt pueris sedentibus in foro et loquentibus ad invicem, quod dicit:
&#x201c;Cantavimus vobis tibiis, et non saltastis;
lamentavimus, et non plorastis!&#x201d;.</span>
	<span class="versiculo"><sup>33</sup> Venit enim Ioannes Baptista neque manducans panem neque bibens vinum, et dicitis: &#x201c;Daemonium habet!&#x201d;;</span>
	<span class="versiculo"><sup>34</sup> venit Filius hominis manducans et bibens, et dicitis: &#x201c;Ecce homo devorator et bibens vinum, amicus publicanorum et peccatorum!&#x201d;.</span>
	<span class="versiculo"><sup>35</sup> Et iustificata est sapientia ab omnibus filiis suis &#x201d;.</span>
	<span class="versiculo"><sup>36</sup> Rogabat autem illum quidam de pharisaeis, ut manducaret cum illo; et ingressus domum pharisaei discubuit.</span>
	<span class="versiculo"><sup>37</sup> Et ecce mulier, quae erat in civitate peccatrix, ut cognovit quod accubuit in domo pharisaei, attulit alabastrum unguenti;</span>
	<span class="versiculo"><sup>38</sup> et stans retro secus pedes eius flens lacrimis coepit rigare pedes eius et capillis capitis sui tergebat, et osculabatur pedes eius et unguento ungebat.</span>
	<span class="versiculo"><sup>39</sup> Videns autem pharisaeus, qui vocaverat eum, ait intra se dicens: &#x201c; Hic si esset propheta, sciret utique quae et qualis mulier, quae tangit eum, quia peccatrix est &#x201d;.</span>
	<span class="versiculo"><sup>40</sup> Et respondens Iesus dixit ad illum: &#x201c; Simon, habeo tibi aliquid dicere &#x201d;. At ille ait: &#x201c; Magister, dic &#x201d;.</span>
	<span class="versiculo"><sup>41</sup> &#x201c; Duo debitores erant cuidam feneratori: unus debebat denarios quingentos, alius quinquaginta.</span>
	<span class="versiculo"><sup>42</sup> Non habentibus illis, unde redderent, donavit utrisque. Quis ergo eorum plus diliget eum? &#x201d;.</span>
	<span class="versiculo"><sup>43</sup> Respondens Simon dixit: &#x201c; Aestimo quia is, cui plus donavit &#x201d;. At ille dixit ei: &#x201c; Recte iudicasti &#x201d;.</span>
	<span class="versiculo"><sup>44</sup> Et conversus ad mulierem, dixit Simoni: &#x201c; Vides hanc mulierem? Intravi in domum tuam: aquam pedibus meis non dedisti; haec autem lacrimis rigavit pedes meos et capillis suis tersit.</span>
	<span class="versiculo"><sup>45</sup> Osculum mihi non dedisti; haec autem, ex quo intravi, non cessavit osculari pedes meos.</span>
	<span class="versiculo"><sup>46</sup> Oleo caput meum non unxisti; haec autem unguento unxit pedes meos.</span>
	<span class="versiculo"><sup>47</sup> Propter quod dico tibi: Remissa sunt peccata eius multa, quoniam dilexit multum; cui autem minus dimittitur, minus diligit &#x201d;.</span>
	<span class="versiculo"><sup>48</sup> Dixit autem ad illam: &#x201c; Remissa sunt peccata tua &#x201d;.</span>
	<span class="versiculo"><sup>49</sup> Et coeperunt, qui simul accumbebant, dicere intra se: &#x201c; Quis est hic, qui etiam peccata dimittit?&#x201d;.</span>
	<span class="versiculo"><sup>50</sup> Dixit autem ad mulierem: &#x201c; Fides tua te salvam fecit; vade in pace! &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
