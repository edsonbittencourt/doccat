<div>
	<span class="capitulo">13</span>
	<span class="versiculo"><sup>1</sup> Aderant autem quidam ipso in tempore nuntiantes illi de Galilaeis, quorum sanguinem Pilatus miscuit cum sacrificiis eorum.</span>
	<span class="versiculo"><sup>2</sup> Et respondens dixit illis: &#x201c; Putatis quod hi Galilaei prae omnibus Galilaeis peccatores fuerunt, quia talia passi sunt?</span>
	<span class="versiculo"><sup>3</sup> Non, dico vobis, sed, nisi paenitentiam egeritis, omnes similiter peribitis.</span>
	<span class="versiculo"><sup>4</sup> Vel illi decem et octo, supra quos cecidit turris in Siloam et occidit eos, putatis quia et ipsi debitores fuerunt praeter omnes homines habitantes in Ierusalem?</span>
	<span class="versiculo"><sup>5</sup> Non, dico vobis, sed, si non paenitentiam egeritis, omnes similiter peribitis &#x201d;.</span>
	<span class="versiculo"><sup>6</sup> Dicebat autem hanc similitudinem: &#x201c; Arborem fici habebat quidam plantatam in vinea sua et venit quaerens fructum in illa et non invenit.</span>
	<span class="versiculo"><sup>7</sup> Dixit autem ad cultorem vineae: &#x201c;Ecce anni tres sunt, ex quo venio quaerens fructum in ficulnea hac et non invenio. Succide ergo illam. Ut quid etiam terram evacuat?&#x201d;.</span>
	<span class="versiculo"><sup>8</sup> At ille respondens dicit illi: &#x201c;Domine, dimitte illam et hoc anno, usque dum fodiam circa illam et mittam stercora,</span>
	<span class="versiculo"><sup>9</sup> et si quidem fecerit fructum in futurum; sin autem succides eam&#x201d; &#x201d;.</span>
	<span class="versiculo"><sup>10</sup> Erat autem docens in una synagogarum sabbatis.</span>
	<span class="versiculo"><sup>11</sup> Et ecce mulier, quae habebat spiritum infirmitatis annis decem et octo et erat inclinata nec omnino poterat sursum respicere.</span>
	<span class="versiculo"><sup>12</sup> Quam cum vidisset Iesus, vocavit et ait illi: &#x201c; Mulier, dimissa es ab infirmitate tua &#x201d;,</span>
	<span class="versiculo"><sup>13</sup> et imposuit illi manus; et confestim erecta est et glorificabat Deum.</span>
	<span class="versiculo"><sup>14</sup> Respondens autem archisynagogus, indignans quia sabbato curasset Iesus, dicebat turbae: &#x201c; Sex dies sunt, in quibus oportet operari; in his ergo venite et curamini et non in die sabbati &#x201d;.</span>
	<span class="versiculo"><sup>15</sup> Respondit autem ad illum Dominus et dixit: &#x201c; Hypocritae, unusquisque vestrum sabbato non solvit bovem suum aut asinum a praesepio et ducit adaquare?</span>
	<span class="versiculo"><sup>16</sup> Hanc autem filiam Abrahae, quam alligavit Satanas ecce decem et octo annis, non oportuit solvi a vinculo isto die sabbati? &#x201d;.</span>
	<span class="versiculo"><sup>17</sup> Et cum haec diceret, erubescebant omnes adversarii eius, et omnis populus gaudebat in universis, quae gloriose fiebant ab eo.</span>
	<span class="versiculo"><sup>18</sup> Dicebat ergo: &#x201c; Cui simile est regnum Dei, et cui simile existimabo illud?</span>
	<span class="versiculo"><sup>19</sup> Simile est grano sinapis, quod acceptum homo misit in hortum suum, et crevit et factum est in arborem, et volucres caeli requieverunt in ramis eius &#x201d;.</span>
	<span class="versiculo"><sup>20</sup> Et iterum dixit: &#x201c; Cui simile aestimabo regnum Dei?</span>
	<span class="versiculo"><sup>21</sup> Simile est fermento, quod acceptum mulier abscondit in farinae sata tria, donec fermentaretur totum &#x201d;.</span>
	<span class="versiculo"><sup>22</sup> Et ibat per civitates et castella docens et iter faciens in Hierosolymam.</span>
	<span class="versiculo"><sup>23</sup> Ait autem illi quidam: &#x201c; Domine, pauci sunt, qui salvantur? &#x201d;. Ipse autem dixit ad illos:</span>
	<span class="versiculo"><sup>24</sup> &#x201c; Contendite intrare per angustam portam, quia multi, dico vobis, quaerent intrare et non poterunt.</span>
	<span class="versiculo"><sup>25</sup> Cum autem surrexerit pater familias et clauserit ostium, et incipietis foris stare et pulsare ostium dicentes: &#x201c;Domine, aperi nobis&#x201d;; et respondens dicet vobis: &#x201c;Nescio vos unde sitis&#x201d;.</span>
	<span class="versiculo"><sup>26</sup> Tunc incipietis dicere: &#x201c;Manducavimus coram te et bibimus, et in plateis nostris docuisti&#x201d;;</span>
	<span class="versiculo"><sup>27</sup> et dicet loquens vobis: &#x201c;Nescio vos unde sitis; discedite a me, omnes operarii iniquitatis&#x201d;.</span>
	<span class="versiculo"><sup>28</sup> Ibi erit fletus et stridor dentium, cum videritis Abraham et Isaac et Iacob et omnes prophetas in regno Dei, vos autem expelli foras.</span>
	<span class="versiculo"><sup>29</sup> Et venient ab oriente et occidente et aquilone et austro et accumbent in regno Dei.</span>
	<span class="versiculo"><sup>30</sup> Et ecce sunt novissimi, qui erunt primi, et sunt primi, qui erunt novissimi &#x201d;.</span>
	<span class="versiculo"><sup>31</sup> In ipsa hora accesserunt quidam pharisaeorum dicentes illi: &#x201c; Exi et vade hinc, quia Herodes vult te occidere &#x201d;.</span>
	<span class="versiculo"><sup>32</sup> Et ait illis: &#x201c; Ite, dicite vulpi illi: &#x201c;Ecce eicio daemonia et sanitates perficio hodie et cras et tertia consummor.</span>
	<span class="versiculo"><sup>33</sup> Verumtamen oportet me hodie et cras et sequenti ambulare, quia non capit prophetam perire extra Ierusalem&#x201d;.</span>
	<span class="versiculo"><sup>34</sup> Ierusalem, Ierusalem, quae occidis prophetas et lapidas eos, qui missi sunt ad te, quotiens volui congregare filios tuos, quemadmodum avis nidum suum sub pinnis, et noluistis.</span>
	<span class="versiculo"><sup>35</sup> Ecce relinquitur vobis domus vestra. Dico autem vobis: Non videbitis me, donec veniat cum dicetis: &#x201c;Benedictus, qui venit in nomine Domini&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
