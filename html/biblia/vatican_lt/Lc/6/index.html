<div>
	<span class="capitulo">6</span>
	<span class="versiculo"><sup>1</sup> Factum est autem in sabbato, cum transiret per sata, et velle bant discipuli eius spicas et manducabant confricantes manibus.</span>
	<span class="versiculo"><sup>2</sup> Quidam autem pharisaeorum dixerunt: &#x201c; Quid facitis, quod non licet in sabbatis? &#x201d;.</span>
	<span class="versiculo"><sup>3</sup> Et respondens Iesus ad eos dixit: &#x201c; Nec hoc legistis, quod fecit David, cum esurisset ipse et qui cum eo erant?</span>
	<span class="versiculo"><sup>4</sup> Quomodo intravit in domum Dei et panes propositionis sumpsit et manducavit et dedit his, qui cum ipso erant, quos non licet manducare nisi tantum sacerdotibus? &#x201d;.</span>
	<span class="versiculo"><sup>5</sup> Et dicebat illis: &#x201c; Dominus est sabbati Filius hominis &#x201d;.</span>
	<span class="versiculo"><sup>6</sup> Factum est autem in alio sabbato, ut intraret in synagogam et doceret; et erat ibi homo, et manus eius dextra erat arida.</span>
	<span class="versiculo"><sup>7</sup> Observabant autem illum scribae et pharisaei, si sabbato curaret, ut invenirent accusare illum.</span>
	<span class="versiculo"><sup>8</sup> Ipse vero sciebat cogitationes eorum et ait homini, qui habebat manum aridam: &#x201c; Surge et sta in medium &#x201d;. Et surgens stetit.</span>
	<span class="versiculo"><sup>9</sup> Ait autem ad illos Iesus: &#x201c; Interrogo vos, si licet sabbato bene facere an male; animam salvam facere an perdere? &#x201d;.</span>
	<span class="versiculo"><sup>10</sup> Et circumspectis omnibus illis, dixit illi: &#x201c; Extende manum tuam &#x201d;. Et fecit; et restituta est manus eius.</span>
	<span class="versiculo"><sup>11</sup> Ipsi autem repleti sunt insipientia et colloquebantur ad invicem quidnam facerent Iesu.</span>
	<span class="versiculo"><sup>12</sup> Factum est autem in illis diebus, exiit in montem orare et erat pernoctans in oratione Dei.</span>
	<span class="versiculo"><sup>13</sup> Et cum dies factus esset, vocavit discipulos suos et elegit Duodecim ex ipsis, quos et apostolos nominavit:</span>
	<span class="versiculo"><sup>14</sup> Simonem, quem et cognominavit Petrum, et Andream fratrem eius et Iacobum et Ioannem et Philippum et Bartholomaeum</span>
	<span class="versiculo"><sup>15</sup> et Matthaeum et Thomam et Iacobum Alphaei et Simonem, qui vocatur Zelotes,</span>
	<span class="versiculo"><sup>16</sup> et Iudam Iacobi et Iudam Iscarioth, qui fuit proditor.</span>
	<span class="versiculo"><sup>17</sup> Et descendens cum illis stetit in loco campestri, et turba multa discipulorum eius, et multitudo copiosa plebis ab omni Iudaea et Ierusalem et maritima Tyri et Sidonis,</span>
	<span class="versiculo"><sup>18</sup> qui venerunt, ut audirent eum et sanarentur a languoribus suis; et, qui vexabantur a spiritibus immundis, curabantur.</span>
	<span class="versiculo"><sup>19</sup> Et omnis turba quaerebant eum tangere, quia virtus de illo exibat et sanabat omnes.</span>
	<span class="versiculo"><sup>20</sup> Et ipse, elevatis oculis suis in discipulos suos, dicebat:
&#x201c; Beati pauperes, quia vestrum est regnum Dei.</span>
	<span class="versiculo"><sup>21</sup> Beati, qui nunc esuritis, quia saturabimini.
Beati, qui nunc fletis, quia ridebitis.</span>
	<span class="versiculo"><sup>22</sup> Beati eritis, cum vos oderint homines et cum separaverint vos et exprobraverint et eiecerint nomen vestrum tamquam malum propter Filium hominis.</span>
	<span class="versiculo"><sup>23</sup> Gaudete in illa die et exsultate, ecce enim merces vestra multa in caelo; secundum haec enim faciebant prophetis patres eorum.</span>
	<span class="versiculo"><sup>24</sup> Verumtamen vae vobis divitibus, quia habetis consolationem vestram!</span>
	<span class="versiculo"><sup>25</sup> Vae vobis, qui saturati estis nunc, quia esurietis!
Vae vobis, qui ridetis nunc, quia lugebitis et flebitis!</span>
	<span class="versiculo"><sup>26</sup> Vae, cum bene vobis dixerint omnes homines! Secundum haec enim faciebant pseudoprophetis patres eorum.</span>
	<span class="versiculo"><sup>27</sup> Sed vobis dico, qui auditis: Diligite inimicos vestros, bene facite his, qui vos oderunt;</span>
	<span class="versiculo"><sup>28</sup> benedicite male dicentibus vobis, orate pro calumniantibus vos.</span>
	<span class="versiculo"><sup>29</sup> Ei, qui te percutit in maxillam, praebe et alteram; et ab eo, qui aufert tibi vestimentum, etiam tunicam noli prohibere.</span>
	<span class="versiculo"><sup>30</sup> Omni petenti te tribue; et ab eo, qui aufert, quae tua sunt, ne repetas.</span>
	<span class="versiculo"><sup>31</sup> Et prout vultis, ut faciant vobis homines, facite illis similiter.</span>
	<span class="versiculo"><sup>32</sup> Et si diligitis eos, qui vos diligunt, quae vobis est gratia? Nam et peccatores diligentes se diligunt.</span>
	<span class="versiculo"><sup>33</sup> Et si bene feceritis his, qui vobis bene faciunt, quae vobis est gratia? Si quidem et peccatores idem faciunt.</span>
	<span class="versiculo"><sup>34</sup> Et si mutuum dederitis his, a quibus speratis recipere, quae vobis gratia est? Nam et peccatores peccatoribus fenerantur, ut recipiant aequalia.</span>
	<span class="versiculo"><sup>35</sup> Verumtamen diligite inimicos vestros et bene facite et mutuum date nihil desperantes; et erit merces vestra multa, et eritis filii Altissimi, quia ipse benignus est super ingratos et malos.</span>
	<span class="versiculo"><sup>36</sup> Estote misericordes, sicut et Pater vester misericors est.</span>
	<span class="versiculo"><sup>37</sup> Et nolite iudicare et non iudicabimini; et nolite condemnare et non condemnabimini. Dimittite et dimittemini;</span>
	<span class="versiculo"><sup>38</sup> date, et dabitur vobis: mensuram bonam, confertam, coagitatam, supereffluentem dabunt in sinum vestrum; eadem quippe mensura, qua mensi fueritis, remetietur vobis &#x201d;.</span>
	<span class="versiculo"><sup>39</sup> Dixit autem illis et similitudinem: &#x201c; Numquid potest caecus caecum ducere? Nonne ambo in foveam cadent?</span>
	<span class="versiculo"><sup>40</sup> Non est discipulus super magistrum; perfectus autem omnis erit sicut magister eius.</span>
	<span class="versiculo"><sup>41</sup> Quid autem vides festucam in oculo fratris tui, trabem autem, quae in oculo tuo est, non consideras?</span>
	<span class="versiculo"><sup>42</sup> Quomodo potes dicere fratri tuo: &#x201c;Frater, sine eiciam festucam, quae est in oculo tuo&#x201d;, ipse in oculo tuo trabem non videns? Hypocrita, eice primum trabem de oculo tuo et tunc perspicies, ut educas festucam, quae est in oculo fratris tui.</span>
	<span class="versiculo"><sup>43</sup> Non est enim arbor bona faciens fructum malum, neque iterum arbor mala faciens fructum bonum.</span>
	<span class="versiculo"><sup>44</sup> Unaquaeque enim arbor de fructu suo cognoscitur; neque enim de spinis colligunt ficus, neque de rubo vindemiant uvam.</span>
	<span class="versiculo"><sup>45</sup> Bonus homo de bono thesauro cordis profert bonum, et malus homo de malo profert malum: ex abundantia enim cordis os eius loquitur.</span>
	<span class="versiculo"><sup>46</sup> Quid autem vocatis me: &#x201c;Domine, Domine&#x201d;, et non facitis, quae dico?</span>
	<span class="versiculo"><sup>47</sup> Omnis, qui venit ad me et audit sermones meos et facit eos, ostendam vobis cui similis sit:</span>
	<span class="versiculo"><sup>48</sup> similis est homini aedificanti domum, qui fodit in altum et posuit fundamentum supra petram; inundatione autem facta, illisum est flumen domui illi et non potuit eam movere; bene enim aedificata erat.</span>
	<span class="versiculo"><sup>49</sup> Qui autem audivit et non fecit, similis est homini aedificanti domum suam supra terram sine fundamento; in quam illisus est fluvius, et continuo cecidit, et facta est ruina domus illius magna &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
