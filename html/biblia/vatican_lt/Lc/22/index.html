<div>
	<span class="capitulo">22</span>
	<span class="versiculo"><sup>1</sup> Appropinquabat autem dies festus Azymorum, qui dicitur Pascha.</span>
	<span class="versiculo"><sup>2</sup> Et quaerebant principes sacerdotum et scribae quomodo eum interficerent; timebant vero plebem.</span>
	<span class="versiculo"><sup>3</sup> Intravit autem Satanas in Iudam, qui cognominabatur Iscarioth, unum de Duodecim;</span>
	<span class="versiculo"><sup>4</sup> et abiit et locutus est cum principibus sacerdotum et magistratibus, quemadmodum illum traderet eis.</span>
	<span class="versiculo"><sup>5</sup> Et gavisi sunt et pacti sunt pecuniam illi dare.</span>
	<span class="versiculo"><sup>6</sup> Et spopondit et quaerebat opportunitatem, ut eis traderet illum sine turba.</span>
	<span class="versiculo"><sup>7</sup> Venit autem dies Azymorum, in qua necesse erat occidi Pascha.</span>
	<span class="versiculo"><sup>8</sup> Et misit Petrum et Ioannem dicens: &#x201c; Euntes parate nobis Pascha, ut manducemus &#x201d;.</span>
	<span class="versiculo"><sup>9</sup> At illi dixerunt ei: &#x201c;Ubi vis paremus? &#x201d;.</span>
	<span class="versiculo"><sup>10</sup> Et dixit ad eos: &#x201c; Ecce, introeuntibus vobis in civitatem, occurret vobis homo amphoram aquae portans; sequimini eum in domum, in quam intrat.</span>
	<span class="versiculo"><sup>11</sup> Et dicetis patri familias domus: &#x201c;Dicit tibi Magister: Ubi est deversorium, ubi Pascha cum discipulis meis manducem?&#x201d;.</span>
	<span class="versiculo"><sup>12</sup> Ipse vobis ostendet cenaculum magnum stratum; ibi parate &#x201d;.</span>
	<span class="versiculo"><sup>13</sup> Euntes autem invenerunt, sicut dixit illis, et paraverunt Pascha.</span>
	<span class="versiculo"><sup>14</sup> Et cum facta esset hora, discubuit, et apostoli cum eo.</span>
	<span class="versiculo"><sup>15</sup> Et ait illis: &#x201c; Desiderio desideravi hoc Pascha manducare vobiscum, antequam patiar.</span>
	<span class="versiculo"><sup>16</sup> Dico enim vobis: Non manducabo illud, donec impleatur in regno Dei &#x201d;.</span>
	<span class="versiculo"><sup>17</sup> Et accepto calice, gratias egit et dixit: &#x201c; Accipite hoc et dividite inter vos.</span>
	<span class="versiculo"><sup>18</sup> Dico enim vobis: Non bibam amodo de generatione vitis, donec regnum Dei veniat &#x201d;.</span>
	<span class="versiculo"><sup>19</sup> Et accepto pane, gratias egit et fregit et dedit eis dicens: &#x201c; Hoc est corpus meum, quod pro vobis datur. Hoc facite in meam commemorationem &#x201d;.</span>
	<span class="versiculo"><sup>20</sup> Similiter et calicem, postquam cenavit, dicens: &#x201c; Hic calix novum testamentum est in sanguine meo, qui pro vobis funditur.</span>
	<span class="versiculo"><sup>21</sup> Verumtamen ecce manus tradentis me mecum est in mensa;</span>
	<span class="versiculo"><sup>22</sup> et quidem Filius hominis, secundum quod definitum est, vadit; verumtamen vae illi homini, per quem traditur! &#x201d;.</span>
	<span class="versiculo"><sup>23</sup> Et ipsi coeperunt quaerere inter se, quis esset ex eis, qui hoc facturus esset.</span>
	<span class="versiculo"><sup>24</sup> Facta est autem et contentio inter eos, quis eorum videretur esse maior.</span>
	<span class="versiculo"><sup>25</sup> Dixit autem eis: &#x201c; Reges gentium dominantur eorum; et, qui potestatem habent super eos, benefici vocantur.</span>
	<span class="versiculo"><sup>26</sup> Vos autem non sic, sed qui maior est in vobis, fiat sicut iunior; et, qui praecessor est, sicut ministrator.</span>
	<span class="versiculo"><sup>27</sup> Nam quis maior est: qui recumbit, an qui ministrat? Nonne qui recumbit? Ego autem in medio vestrum sum, sicut qui ministrat.</span>
	<span class="versiculo"><sup>28</sup> Vos autem estis, qui permansistis mecum in tentationibus meis;</span>
	<span class="versiculo"><sup>29</sup> et ego dispono vobis, sicut disposuit mihi Pater meus regnum,</span>
	<span class="versiculo"><sup>30</sup> ut edatis et bibatis super mensam meam in regno meo et sedeatis super thronos iudicantes duodecim tribus Israel.</span>
	<span class="versiculo"><sup>31</sup> Simon, Simon, ecce Satanas expetivit vos, ut cribraret sicut triticum;</span>
	<span class="versiculo"><sup>32</sup> ego autem rogavi pro te, ut non deficiat fides tua. Et tu, aliquando conversus, confirma fratres tuos &#x201d;.</span>
	<span class="versiculo"><sup>33</sup> Qui dixit ei: &#x201c; Domine, tecum paratus sum et in carcerem et in mortem ire &#x201d;.</span>
	<span class="versiculo"><sup>34</sup> Et ille dixit: &#x201c; Dico tibi, Petre, non cantabit hodie gallus, donec ter abneges nosse me &#x201d;.</span>
	<span class="versiculo"><sup>35</sup> Et dixit eis: &#x201c; Quando misi vos sine sacculo et pera et calceamentis, numquid aliquid defuit vobis? &#x201d;. At illi dixerunt: &#x201c; Nihil &#x201d;.</span>
	<span class="versiculo"><sup>36</sup> Dixit ergo eis: &#x201c; Sed nunc, qui habet sacculum, tollat, similiter et peram; et, qui non habet, vendat tunicam suam et emat gladium.</span>
	<span class="versiculo"><sup>37</sup> Dico enim vobis: Hoc, quod scriptum est, oportet impleri in me, illud: &#x201c;Cum iniustis deputatus est&#x201d;. Etenim ea, quae sunt de me, adimpletionem habent &#x201d;.</span>
	<span class="versiculo"><sup>38</sup> At illi dixerunt: &#x201c; Domine, ecce gladii duo hic &#x201d;. At ille dixit eis: &#x201c; Satis est &#x201d;.</span>
	<span class="versiculo"><sup>39</sup> Et egressus ibat secundum consuetudinem in montem Olivarum; secuti sunt autem illum et discipuli.</span>
	<span class="versiculo"><sup>40</sup> Et cum pervenisset ad locum, dixit illis: &#x201c; Orate, ne intretis in tentationem &#x201d;.</span>
	<span class="versiculo"><sup>41</sup> Et ipse avulsus est ab eis, quantum iactus est lapidis, et, positis genibus, orabat</span>
	<span class="versiculo"><sup>42</sup> dicens: &#x201c; Pater, si vis, transfer calicem istum a me; verumtamen non mea voluntas sed tua fiat &#x201d;.</span>
	<span class="versiculo"><sup>43</sup> Apparuit autem illi angelus de caelo confortans eum. Et factus in agonia prolixius orabat.</span>
	<span class="versiculo"><sup>44</sup> Et factus est sudor eius sicut guttae sanguinis decurrentis in terram.</span>
	<span class="versiculo"><sup>45</sup> Et cum surrexisset ab oratione et venisset ad discipulos, invenit eos dormientes prae tristitia</span>
	<span class="versiculo"><sup>46</sup> et ait illis: &#x201c; Quid dormitis? Surgite; orate, ne intretis in tentationem &#x201d;.</span>
	<span class="versiculo"><sup>47</sup> Adhuc eo loquente, ecce turba; et, qui vocabatur Iudas, unus de Duodecim, antecedebat eos et appropinquavit Iesu, ut oscularetur eum.</span>
	<span class="versiculo"><sup>48</sup> Iesus autem dixit ei: &#x201c; Iuda, osculo Filium hominis tradis? &#x201d;.</span>
	<span class="versiculo"><sup>49</sup> Videntes autem hi, qui circa ipsum erant, quod futurum erat, dixerunt: &#x201c; Domine, si percutimus in gladio? &#x201d;.</span>
	<span class="versiculo"><sup>50</sup> Et percussit unus ex illis servum principis sacerdotum et amputavit auriculam eius dextram.</span>
	<span class="versiculo"><sup>51</sup> Respondens autem Iesus ait: &#x201c; Sinite usque huc! &#x201d;. Et cum tetigisset auriculam eius, sanavit eum.</span>
	<span class="versiculo"><sup>52</sup> Dixit autem Iesus ad eos, qui venerant ad se principes sacerdotum et magistratus templi et seniores: &#x201c; Quasi ad latronem existis cum gladiis et fustibus?</span>
	<span class="versiculo"><sup>53</sup> Cum cotidie vobiscum fuerim in templo, non extendistis manus in me; sed haec est hora vestra et potestas tenebrarum &#x201d;.</span>
	<span class="versiculo"><sup>54</sup> Comprehendentes autem eum, duxerunt et introduxerunt in domum principis sacerdotum. Petrus vero sequebatur a longe.</span>
	<span class="versiculo"><sup>55</sup> Accenso autem igni in medio atrio et circumsedentibus illis, sedebat Petrus in medio eorum.</span>
	<span class="versiculo"><sup>56</sup> Quem cum vidisset ancilla quaedam sedentem ad lumen et eum fuisset intuita, dixit:</span>
	<span class="versiculo"><sup>57</sup> &#x201c; Et hic cum illo erat! &#x201d;. At ille negavit eum dicens:</span>
	<span class="versiculo"><sup>58</sup> &#x201c; Mulier, non novi illum! &#x201d;. Et post pusillum alius videns eum dixit: &#x201c; Et tu de illis es! &#x201d;. Petrus vero ait: &#x201c; O homo, non sum! &#x201d;.</span>
	<span class="versiculo"><sup>59</sup> Et intervallo facto quasi horae unius, alius quidam affirmabat dicens: &#x201c; Vere et hic cum illo erat, nam et Galilaeus est! &#x201d;.</span>
	<span class="versiculo"><sup>60</sup> Et ait Petrus: &#x201c; Homo, nescio quid dicis! &#x201d;. Et continuo adhuc illo loquente cantavit gallus.</span>
	<span class="versiculo"><sup>61</sup> Et conversus Dominus respexit Petrum; et recordatus est Petrus verbi Domini, sicut dixit ei: &#x201c; Priusquam gallus cantet hodie, ter me negabis &#x201d;.</span>
	<span class="versiculo"><sup>62</sup> Et egressus foras flevit amare.</span>
	<span class="versiculo"><sup>63</sup> Et viri, qui tenebant illum, illudebant ei caedentes;</span>
	<span class="versiculo"><sup>64</sup> et velaverunt eum et interrogabant eum dicentes: &#x201c; Prophetiza: Quis est, qui te percussit? &#x201d;.</span>
	<span class="versiculo"><sup>65</sup> Et alia multa blasphemantes dicebant in eum.</span>
	<span class="versiculo"><sup>66</sup> Et ut factus est dies, convenerunt seniores plebis et principes sacerdotum et scribae et duxerunt illum in concilium suum</span>
	<span class="versiculo"><sup>67</sup> dicentes: &#x201c; Si tu es Christus, dic nobis &#x201d;. Et ait illis: &#x201c; Si vobis dixero, non credetis;</span>
	<span class="versiculo"><sup>68</sup> si autem interrogavero, non respondebitis mihi.</span>
	<span class="versiculo"><sup>69</sup> Ex hoc autem erit Filius hominis sedens a dextris virtutis Dei &#x201d;.</span>
	<span class="versiculo"><sup>70</sup> Dixerunt autem omnes: &#x201c; Tu ergo es Filius Dei? &#x201d;. Qui ait ad illos: &#x201c; Vos dicitis quia ego sum &#x201d;.</span>
	<span class="versiculo"><sup>71</sup> At illi dixerunt: &#x201c; Quid adhuc desideramus testimonium? Ipsi enim audivimus de ore eius! &#x201d;.</span>
</div>
