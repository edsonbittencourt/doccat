<div>
	<span class="capitulo">18</span>
	<span class="versiculo"><sup>1</sup> Dicebat autem parabolam ad illos, quoniam oportet semper orare et non deficere,</span>
	<span class="versiculo"><sup>2</sup> dicens: &#x201c; Iudex quidam erat in quadam civitate, qui Deum non timebat et hominem non reverebatur.</span>
	<span class="versiculo"><sup>3</sup> Vidua autem erat in civitate illa et veniebat ad eum dicens: &#x201c;Vindica me de adversario meo&#x201d;.</span>
	<span class="versiculo"><sup>4</sup> Et nolebat per multum tempus; post haec autem dixit intra se: &#x201c;Etsi Deum non timeo nec hominem revereor,</span>
	<span class="versiculo"><sup>5</sup> tamen quia molesta est mihi haec vidua, vindicabo illam, ne in novissimo veniens suggillet me&#x201d; &#x201d;.</span>
	<span class="versiculo"><sup>6</sup> Ait autem Dominus: &#x201c; Audite quid iudex iniquitatis dicit;</span>
	<span class="versiculo"><sup>7</sup> Deus autem non faciet vindictam electorum suorum clamantium ad se die ac nocte, et patientiam habebit in illis?</span>
	<span class="versiculo"><sup>8</sup> Dico vobis: Cito faciet vindictam illorum. Verumtamen Filius hominis veniens, putas, inveniet fidem in terra? &#x201d;.</span>
	<span class="versiculo"><sup>9</sup> Dixit autem et ad quosdam, qui in se confidebant tamquam iusti et aspernabantur ceteros, parabolam istam:</span>
	<span class="versiculo"><sup>10</sup> &#x201c; Duo homines ascenderunt in templum, ut orarent: unus pharisaeus et alter publicanus.</span>
	<span class="versiculo"><sup>11</sup> Pharisaeus stans haec apud se orabat: &#x201c;Deus, gratias ago tibi, quia non sum sicut ceteri hominum, raptores, iniusti, adulteri, velut etiam hic publicanus;</span>
	<span class="versiculo"><sup>12</sup> ieiuno bis in sabbato, decimas do omnium, quae possideo&#x201d;.</span>
	<span class="versiculo"><sup>13</sup> Et publicanus a longe stans nolebat nec oculos ad caelum levare, sed percutiebat pectus suum dicens: &#x201c;Deus, propitius esto mihi peccatori&#x201d;.</span>
	<span class="versiculo"><sup>14</sup> Dico vobis: Descendit hic iustificatus in domum suam ab illo. Quia omnis, qui se exaltat, humiliabitur; et, qui se humiliat, exaltabitur &#x201d;.</span>
	<span class="versiculo"><sup>15</sup> Afferebant autem ad illum et infantes, ut eos tangeret; quod cum viderent, discipuli increpabant illos.</span>
	<span class="versiculo"><sup>16</sup> Iesus autem convocans illos dixit: &#x201c; Sinite pueros venire ad me et nolite eos vetare; talium est enim regnum Dei.</span>
	<span class="versiculo"><sup>17</sup> Amen dico vobis: Quicumque non acceperit regnum Dei sicut puer, non intrabit in illud &#x201d;.</span>
	<span class="versiculo"><sup>18</sup> Et interrogavit eum quidam princeps dicens: &#x201c; Magister bone, quid faciens vitam aeternam possidebo? &#x201d;.</span>
	<span class="versiculo"><sup>19</sup> Dixit autem ei Iesus: &#x201c; Quid me dicis bonum? Nemo bonus nisi solus Deus.</span>
	<span class="versiculo"><sup>20</sup> Mandata nosti: non moechaberis, non occides, non furtum facies, non falsum testimonium dices, honora patrem tuum et matrem &#x201d;.</span>
	<span class="versiculo"><sup>21</sup> Qui ait: &#x201c; Haec omnia custodivi a iuventute &#x201d;.</span>
	<span class="versiculo"><sup>22</sup> Quo audito, Iesus ait ei: &#x201c; Adhuc unum tibi deest: omnia, quaecumque habes, vende et da pauperibus et habebis thesaurum in caelo: et veni, sequere me &#x201d;.</span>
	<span class="versiculo"><sup>23</sup> His ille auditis, contristatus est, quia dives erat valde.</span>
	<span class="versiculo"><sup>24</sup> Videns autem illum Iesus tristem factum dixit: &#x201c; Quam difficile, qui pecunias habent, in regnum Dei intrant.</span>
	<span class="versiculo"><sup>25</sup> Facilius est enim camelum per foramen acus transire, quam divitem intrare in regnum Dei &#x201d;.</span>
	<span class="versiculo"><sup>26</sup> Et dixerunt, qui audiebant: &#x201c; Et quis potest salvus fieri? &#x201d;.</span>
	<span class="versiculo"><sup>27</sup> Ait autem illis: &#x201c; Quae impossibilia sunt apud homi nes, possibilia sunt apud Deum &#x201d;.</span>
	<span class="versiculo"><sup>28</sup> Ait autem Petrus: &#x201c; Ecce nos dimisimus nostra et secuti sumus te &#x201d;.</span>
	<span class="versiculo"><sup>29</sup> Qui dixit eis: &#x201c; Amen dico vobis: Nemo est, qui reliquit domum aut uxorem aut fratres aut parentes aut filios propter regnum Dei,</span>
	<span class="versiculo"><sup>30</sup> et non recipiat multo plura in hoc tempore et in saeculo venturo vitam aeternam &#x201d;.</span>
	<span class="versiculo"><sup>31</sup> Assumpsit autem Duodecim et ait illis: &#x201c; Ecce ascendimus Ierusalem, et consummabuntur omnia, quae scripta sunt per Prophetas de Filio hominis:</span>
	<span class="versiculo"><sup>32</sup> tradetur enim gentibus et illudetur et contumeliis afficietur et conspuetur;</span>
	<span class="versiculo"><sup>33</sup> et, postquam flagellaverint, occident eum, et die tertia resurget &#x201d;.</span>
	<span class="versiculo"><sup>34</sup> Et ipsi nihil horum intellexerunt; et erat verbum istud absconditum ab eis, et non intellegebant, quae dicebantur.</span>
	<span class="versiculo"><sup>35</sup> Factum est autem, cum appropinquaret Iericho, caecus quidam sedebat secus viam mendicans.</span>
	<span class="versiculo"><sup>36</sup> Et cum audiret turbam praetereuntem, interrogabat quid hoc esset.</span>
	<span class="versiculo"><sup>37</sup> Dixerunt autem ei: &#x201c; Iesus Nazarenus transit &#x201d;.</span>
	<span class="versiculo"><sup>38</sup> Et clamavit dicens: &#x201c; Iesu, fili David, miserere mei! &#x201d;.</span>
	<span class="versiculo"><sup>39</sup> Et qui praeibant, increpabant eum, ut taceret; ipse vero multo magis clamabat: &#x201c; Fili David, miserere mei! &#x201d;.</span>
	<span class="versiculo"><sup>40</sup> Stans autem Iesus iussit illum adduci ad se. Et cum appropinquasset, interrogavit illum:</span>
	<span class="versiculo"><sup>41</sup> &#x201c; Quid tibi vis faciam? &#x201d;. At ille dixit: &#x201c; Domine, ut videam &#x201d;.</span>
	<span class="versiculo"><sup>42</sup> Et Iesus dixit illi: &#x201c; Respice! Fides tua te salvum fecit &#x201d;. 43 Et confestim vidit et sequebatur illum magnificans Deum. Et omnis plebs, ut vidit, dedit laudem Deo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
