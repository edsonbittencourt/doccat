<div>
	<span class="capitulo">11</span>
	<span class="versiculo"><sup>1</sup> Et factum est cum esset in loco quodam orans, ut cessa vit, dixit unus ex discipulis eius ad eum: &#x201c; Domine, doce nos orare, sicut et Ioannes docuit discipulos suos &#x201d;.</span>
	<span class="versiculo"><sup>2</sup> Et ait illis: &#x201c; Cum oratis, dicite:
Pater, sanctificetur nomen tuum,
adveniat regnum tuum;</span>
	<span class="versiculo"><sup>3</sup> panem nostrum cotidianum da nobis cotidie,</span>
	<span class="versiculo"><sup>4</sup> et dimitte nobis peccata nostra,
si quidem et ipsi dimittimus omni debenti nobis,
et ne nos inducas in tentationem &#x201d;.</span>
	<span class="versiculo"><sup>5</sup> Et ait ad illos: &#x201c; Quis vestrum habebit amicum et ibit ad illum media nocte et dicet illi: &#x201c;Amice, commoda mihi tres panes,</span>
	<span class="versiculo"><sup>6</sup> quoniam amicus meus venit de via ad me, et non habeo, quod ponam ante illum&#x201d;;</span>
	<span class="versiculo"><sup>7</sup> et ille de intus respondens dicat: &#x201c;Noli mihi molestus esse; iam ostium clausum est, et pueri mei mecum sunt in cubili; non possum surgere et dare tibi&#x201d;.</span>
	<span class="versiculo"><sup>8</sup> Dico vobis: Et si non dabit illi surgens, eo quod amicus eius sit, propter improbitatem tamen eius surget et dabit illi, quotquot habet necessarios.</span>
	<span class="versiculo"><sup>9</sup> Et ego vobis dico: Petite, et dabitur vobis; quaerite, et invenietis; pulsate, et aperietur vobis.</span>
	<span class="versiculo"><sup>10</sup> Omnis enim qui petit, accipit; et, qui quaerit, invenit; et pulsanti aperietur.</span>
	<span class="versiculo"><sup>11</sup> Quem autem ex vobis patrem filius petierit piscem, numquid pro pisce serpentem dabit illi?</span>
	<span class="versiculo"><sup>12</sup> Aut si petierit ovum, numquid porriget illi scorpionem?</span>
	<span class="versiculo"><sup>13</sup> Si ergo vos, cum sitis mali, nostis dona bona dare filiis vestris, quanto magis Pater de caelo dabit Spiritum Sanctum petentibus se &#x201d;.</span>
	<span class="versiculo"><sup>14</sup> Et erat eiciens daemonium, et illud erat mutum; et factum est, cum daemonium exisset, locutus est mutus. Et admiratae sunt turbae;</span>
	<span class="versiculo"><sup>15</sup> quidam autem ex eis dixerunt: &#x201c; In Beelzebul principe daemoniorum eicit daemonia &#x201d;.</span>
	<span class="versiculo"><sup>16</sup> Et alii tentantes signum de caelo quaerebant ab eo.</span>
	<span class="versiculo"><sup>17</sup> Ipse autem sciens cogitationes eorum dixit eis: &#x201c; Omne regnum in seipsum divisum desolatur, et domus supra domum cadit.</span>
	<span class="versiculo"><sup>18</sup> Si autem et Satanas in seipsum divisus est, quomodo stabit regnum ipsius? Quia dicitis in Beelzebul eicere me daemonia.</span>
	<span class="versiculo"><sup>19</sup> Si autem ego in Beelzebul eicio daemonia, filii vestri in quo eiciunt? Ideo ipsi iudices vestri erunt.</span>
	<span class="versiculo"><sup>20</sup> Porro si in digito Dei eicio daemonia, profecto pervenit in vos regnum Dei.</span>
	<span class="versiculo"><sup>21</sup> Cum fortis armatus custodit atrium suum, in pace sunt ea, quae possidet;</span>
	<span class="versiculo"><sup>22</sup> si autem fortior illo superveniens vicerit eum, universa arma eius auferet, in quibus confidebat, et spolia eius distribuet.</span>
	<span class="versiculo"><sup>23</sup> Qui non est mecum, adversum me est; et, qui non colligit mecum, dispergit.</span>
	<span class="versiculo"><sup>24</sup> Cum immundus spiritus exierit de homine, perambulat per loca inaquosa quaerens requiem; et non inveniens dicit: &#x201c;Revertar in domum meam unde exivi&#x201d;. 25 Et cum venerit, invenit scopis mundatam et exornatam.</span>
	<span class="versiculo"><sup>26</sup> Et tunc vadit et assumit septem alios spiritus nequiores se, et ingressi habitant ibi; et sunt novissima hominis illius peiora prioribus &#x201d;.</span>
	<span class="versiculo"><sup>27</sup> Factum est autem, cum haec diceret, extollens vocem quaedam mulier de turba dixit illi: &#x201c; Beatus venter, qui te portavit, et ubera, quae suxisti! &#x201d;.</span>
	<span class="versiculo"><sup>28</sup> At ille dixit: &#x201c; Quinimmo beati, qui audiunt verbum Dei et custodiunt! &#x201d;.</span>
	<span class="versiculo"><sup>29</sup> Turbis autem concurrentibus, coepit dicere: &#x201c; Generatio haec generatio nequam est; signum quaerit, et signum non dabitur illi, nisi signum Ionae.</span>
	<span class="versiculo"><sup>30</sup> Nam sicut Ionas fuit signum Ninevitis, ita erit et Filius hominis generationi isti.</span>
	<span class="versiculo"><sup>31</sup> Regina austri surget in iudicio cum viris generationis huius et condemnabit illos, quia venit a finibus terrae audire sapientiam Salomonis, et ecce plus Salomone hic.</span>
	<span class="versiculo"><sup>32</sup> Viri Ninevitae surgent in iudicio cum generatione hac et condemnabunt illam, quia paenitentiam egerunt ad praedicationem Ionae, et ecce plus Iona hic.</span>
	<span class="versiculo"><sup>33</sup> Nemo lucernam accendit et in abscondito ponit neque sub modio sed supra candelabrum, ut, qui ingrediuntur, lumen videant.</span>
	<span class="versiculo"><sup>34</sup> Lucerna corporis est oculus tuus. Si oculus tuus fuerit simplex, totum corpus tuum lucidum erit; si autem nequam fuerit, etiam corpus tuum tenebrosum erit.</span>
	<span class="versiculo"><sup>35</sup> Vide ergo, ne lumen, quod in te est, tenebrae sint.</span>
	<span class="versiculo"><sup>36</sup> Si ergo corpus tuum totum lucidum fuerit non habens aliquam partem tenebrarum, erit lucidum totum, sicut quando lucerna in fulgore suo illuminat te &#x201d;.</span>
	<span class="versiculo"><sup>37</sup> Et cum loqueretur, rogavit illum quidam pharisaeus, ut pranderet apud se; et ingressus recubuit.</span>
	<span class="versiculo"><sup>38</sup> Pharisaeus autem videns miratus est quod non baptizatus esset ante prandium.</span>
	<span class="versiculo"><sup>39</sup> Et ait Dominus ad illum: &#x201c; Nunc vos pharisaei, quod de foris est calicis et catini, mundatis; quod autem intus est vestrum, plenum est rapina et iniquitate.</span>
	<span class="versiculo"><sup>40</sup> Stulti! Nonne, qui fecit, quod de foris est, etiam id, quod de intus est, fecit?</span>
	<span class="versiculo"><sup>41</sup> Verumtamen, quae insunt, date eleemosynam; et ecce omnia munda sunt vobis.</span>
	<span class="versiculo"><sup>42</sup> Sed vae vobis pharisaeis, quia decimatis mentam et rutam et omne holus et praeteritis iudicium et caritatem Dei! Haec autem oportuit facere et illa non omittere.</span>
	<span class="versiculo"><sup>43</sup> Vae vobis pharisaeis, quia diligitis primam cathedram in synagogis et salutationes in foro!</span>
	<span class="versiculo"><sup>44</sup> Vae vobis, quia estis ut monumenta, quae non parent, et homines ambulantes supra nesciunt! &#x201d;.</span>
	<span class="versiculo"><sup>45</sup> Respondens autem quidam ex legis peritis ait illi: &#x201c; Magister, haec dicens etiam nobis contumeliam facis &#x201d;.</span>
	<span class="versiculo"><sup>46</sup> At ille ait: &#x201c; Et vobis legis peritis: Vae, quia oneratis homines oneribus, quae portari non possunt, et ipsi uno digito vestro non tangitis sarcinas!</span>
	<span class="versiculo"><sup>47</sup> Vae vobis, quia aedificatis monumenta prophetarum, patres autem vestri occiderunt illos!</span>
	<span class="versiculo"><sup>48</sup> Profecto testificamini et consentitis operibus patrum vestrorum, quoniam ipsi quidem eos occiderunt, vos autem aedificatis.</span>
	<span class="versiculo"><sup>49</sup> Propterea et sapientia Dei dixit: Mittam ad illos prophetas et apostolos, et ex illis occident et persequentur,</span>
	<span class="versiculo"><sup>50</sup> ut requiratur sanguis omnium prophetarum, qui effusus est a constitutione mundi, a generatione ista,</span>
	<span class="versiculo"><sup>51</sup> a sanguine Abel usque ad sanguinem Zachariae, qui periit inter altare et aedem. Ita dico vobis: Requiretur ab hac generatione.</span>
	<span class="versiculo"><sup>52</sup> Vae vobis legis peritis, quia tulistis clavem scientiae! Ipsi non introistis et eos, qui introibant, prohibuistis &#x201d;.</span>
	<span class="versiculo"><sup>53</sup> Cum autem inde exisset, coeperunt scribae et pharisaei graviter insistere et eum allicere in sermone de multis</span>
	<span class="versiculo"><sup>54</sup> insidiantes ei, ut caperent aliquid ex ore eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
