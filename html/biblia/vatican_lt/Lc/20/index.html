<div>
	<span class="capitulo">20</span>
	<span class="versiculo"><sup>1</sup> Et factum est in una dierum, docente illo populum in templo et evangelizante, supervenerunt principes sacerdotum et scribae cum senioribus</span>
	<span class="versiculo"><sup>2</sup> et aiunt dicentes ad illum: &#x201c; Dic nobis: In qua potestate haec facis, aut quis est qui dedit tibi hanc potestatem? &#x201d;.</span>
	<span class="versiculo"><sup>3</sup> Respondens autem dixit ad illos: &#x201c; Interrogabo vos et ego verbum; et dicite mihi:</span>
	<span class="versiculo"><sup>4</sup> Baptismum Ioannis de caelo erat an ex hominibus? &#x201d;.</span>
	<span class="versiculo"><sup>5</sup> At illi cogitabant inter se dicentes: &#x201c; Si dixerimus: &#x201c;De caelo&#x201d;, dicet: &#x201c;Quare non credidistis illi?;</span>
	<span class="versiculo"><sup>6</sup> si autem dixerimus: &#x201c;Ex hominibus&#x201d;, plebs universa lapidabit nos; certi sunt enim Ioannem prophetam esse &#x201d;.</span>
	<span class="versiculo"><sup>7</sup> Et responderunt se nescire unde esset.</span>
	<span class="versiculo"><sup>8</sup> Et Iesus ait illis: &#x201c; Neque ego dico vobis in qua potestate haec facio &#x201d;.</span>
	<span class="versiculo"><sup>9</sup> Coepit autem dicere ad plebem parabolam hanc: &#x201c; Homo plantavit vineam et locavit eam colonis et ipse peregre fuit multis temporibus.</span>
	<span class="versiculo"><sup>10</sup> Et in tempore misit ad cultores servum, ut de fructu vineae darent illi; cultores autem caesum dimiserunt eum inanem.</span>
	<span class="versiculo"><sup>11</sup> Et addidit alterum servum mittere; illi autem hunc quoque caedentes et afficientes contumelia dimiserunt inanem.</span>
	<span class="versiculo"><sup>12</sup> Et addidit tertium mittere; qui et illum vulnerantes eiecerunt.</span>
	<span class="versiculo"><sup>13</sup> Dixit autem dominus vineae: &#x201c;Quid faciam? Mittam filium meum dilectum; forsitan hunc verebuntur&#x201d;.</span>
	<span class="versiculo"><sup>14</sup> Quem cum vidissent coloni, cogitaverunt inter se dicentes: &#x201c;Hic est heres. Occidamus illum, ut nostra fiat hereditas&#x201d;.</span>
	<span class="versiculo"><sup>15</sup> Et eiectum illum extra vineam occiderunt. Quid ergo faciet illis dominus vineae?</span>
	<span class="versiculo"><sup>16</sup> Veniet et perdet colonos istos et dabit vineam aliis &#x201d;.
Quo audito, dixerunt: &#x201c; Absit! &#x201d;.</span>
	<span class="versiculo"><sup>17</sup> Ille autem aspiciens eos ait: &#x201c; Quid est ergo hoc, quod scriptum est:
&#x201c;Lapidem quem reprobaverunt aedificantes,
hic factus est in caput anguli&#x201d;?</span>
	<span class="versiculo"><sup>18</sup> Omnis, qui ceciderit supra illum lapidem, conquassabitur; supra quem autem ceciderit, comminuet illum &#x201d;.</span>
	<span class="versiculo"><sup>19</sup> Et quaerebant scribae et principes sacerdotum mittere in illum manus in illa hora et timuerunt populum; cognoverunt enim quod ad ipsos dixerit similitudinem istam.</span>
	<span class="versiculo"><sup>20</sup> Et observantes miserunt insidiatores, qui se iustos simularent, ut caperent eum in sermone, et sic traderent illum principatui et potestati praesidis.</span>
	<span class="versiculo"><sup>21</sup> Et interrogaverunt illum dicentes: &#x201c; Magister, scimus quia recte dicis et doces et non accipis personam, sed in veritate viam Dei doces.</span>
	<span class="versiculo"><sup>22</sup> Licet nobis dare tributum Caesari an non? &#x201d;.</span>
	<span class="versiculo"><sup>23</sup> Considerans autem dolum illorum dixit ad eos:</span>
	<span class="versiculo"><sup>24</sup> &#x201c; Ostendite mihi denarium. Cuius habet imaginem et inscriptionem? &#x201d;.</span>
	<span class="versiculo"><sup>25</sup> At illi dixerunt: &#x201c; Caesaris &#x201d;. Et ait illis: &#x201c; Reddite ergo, quae Caesaris sunt, Caesari et, quae Dei sunt, Deo &#x201d;.</span>
	<span class="versiculo"><sup>26</sup> Et non potuerunt verbum eius reprehendere coram plebe et mirati in responso eius tacuerunt.</span>
	<span class="versiculo"><sup>27</sup> Accesserunt autem quidam sadducaeorum, qui negant esse resurrectionem, et interrogaverunt eum</span>
	<span class="versiculo"><sup>28</sup> dicentes: &#x201c; Magister, Moyses scripsit nobis, si frater alicuius mortuus fuerit habens uxorem et hic sine filiis fuerit, ut accipiat eam frater eius uxorem et suscitet semen fratri suo.</span>
	<span class="versiculo"><sup>29</sup> Septem ergo fratres erant: et primus accepit uxorem et mortuus est sine filiis;</span>
	<span class="versiculo"><sup>30</sup> et sequens</span>
	<span class="versiculo"><sup>31</sup> et tertius accepit illam, similiter autem et septem non reliquerunt filios et mortui sunt.</span>
	<span class="versiculo"><sup>32</sup> Novissima mortua est et mulier.</span>
	<span class="versiculo"><sup>33</sup> Mulier ergo in resurrectione cuius eorum erit uxor? Si quidem septem habuerunt eam uxorem &#x201d;.</span>
	<span class="versiculo"><sup>34</sup> Et ait illis Iesus: &#x201c; Filii saeculi huius nubunt et traduntur ad nuptias;</span>
	<span class="versiculo"><sup>35</sup> illi autem, qui digni habentur saeculo illo et resurrectione ex mortuis, neque nubunt neque ducunt uxores.</span>
	<span class="versiculo"><sup>36</sup> Neque enim ultra mori possunt: aequales enim angelis sunt et filii sunt Dei, cum sint filii resurrectionis.</span>
	<span class="versiculo"><sup>37</sup> Quia vero resurgant mortui, et Moyses ostendit secus rubum, sicut dicit: &#x201c;Dominum Deum Abraham et Deum Isaac et Deum Iacob&#x201d;.</span>
	<span class="versiculo"><sup>38</sup> Deus autem non est mortuorum sed vivorum: omnes enim vivunt ei &#x201d;.</span>
	<span class="versiculo"><sup>39</sup> Respondentes autem quidam scribarum dixerunt: &#x201c; Magister, bene dixisti &#x201d;.</span>
	<span class="versiculo"><sup>40</sup> Et amplius non audebant eum quidquam interrogare.</span>
	<span class="versiculo"><sup>41</sup> Dixit autem ad illos: &#x201c; Quomodo dicunt Christum filium David esse?</span>
	<span class="versiculo"><sup>42</sup> Ipse enim David dicit in libro Psalmorum:
&#x201c;Dixit Dominus Domino meo: Sede a dextris meis,</span>
	<span class="versiculo"><sup>43</sup> donec ponam inimicos tuos scabellum pedum tuorum&#x201d;.</span>
	<span class="versiculo"><sup>44</sup> David ergo Dominum illum vocat; et quomodo filius eius est? &#x201d;.</span>
	<span class="versiculo"><sup>45</sup> Audiente autem omni populo, dixit discipulis suis:</span>
	<span class="versiculo"><sup>46</sup> &#x201c; Attendite a scribis, qui volunt ambulare in stolis et amant salutationes in foro et primas cathedras in synagogis et primos discubitus in conviviis,</span>
	<span class="versiculo"><sup>47</sup> qui devorant domos viduarum et simulant longam orationem. Hi accipient damnationem maiorem &#x201d;.</span>
</div>
