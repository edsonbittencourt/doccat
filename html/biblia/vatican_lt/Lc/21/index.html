<div>
	<span class="capitulo">21</span>
	<span class="versiculo"><sup>1</sup> Respiciens autem vidit eos, qui mittebant munera sua in gazophylacium, divites.</span>
	<span class="versiculo"><sup>2</sup> Vidit autem quandam viduam pauperculam mittentem illuc minuta duo</span>
	<span class="versiculo"><sup>3</sup> et dixit: &#x201c; Vere dico vobis: Vidua haec pauper plus quam omnes misit.</span>
	<span class="versiculo"><sup>4</sup> Nam omnes hi ex abundantia sua miserunt in munera; haec autem ex inopia sua omnem victum suum, quem habebat, misit &#x201d;.</span>
	<span class="versiculo"><sup>5</sup> Et quibusdam dicentibus de templo, quod lapidibus bonis et donis ornatum, esset dixit:</span>
	<span class="versiculo"><sup>6</sup> &#x201c; Haec quae videtis, venient dies, in quibus non relinquetur lapis super lapidem, qui non destruatur &#x201d;.</span>
	<span class="versiculo"><sup>7</sup> Interrogaverunt autem illum dicentes: &#x201c; Praeceptor, quando ergo haec erunt, et quod signum, cum fieri incipient? &#x201d;.</span>
	<span class="versiculo"><sup>8</sup> Qui dixit: &#x201c; Videte, ne seducamini. Multi enim venient in nomine meo dicentes: &#x201c;Ego sum&#x201d; et: &#x201c;Tempus appropinquavit&#x201d;. Nolite ergo ire post illos.</span>
	<span class="versiculo"><sup>9</sup> Cum autem audieritis proelia et seditiones, nolite terreri; oportet enim primum haec fieri, sed non statim finis &#x201d;.</span>
	<span class="versiculo"><sup>10</sup> Tunc dicebat illis: &#x201c; Surget gens contra gentem, et regnum adversus regnum;</span>
	<span class="versiculo"><sup>11</sup> et terrae motus magni et per loca fames et pestilentiae erunt, terroresque et de caelo signa magna erunt.</span>
	<span class="versiculo"><sup>12</sup> Sed ante haec omnia inicient vobis manus suas et persequentur tradentes in synagogas et custodias, et trahemini ad reges et praesides propter nomen meum;</span>
	<span class="versiculo"><sup>13</sup> continget autem vobis in testimonium.</span>
	<span class="versiculo"><sup>14</sup> Ponite ergo in cordibus vestris non praemeditari quemadmodum respondeatis;</span>
	<span class="versiculo"><sup>15</sup> ego enim dabo vobis os et sapientiam, cui non poterunt resistere vel contradicere omnes adversarii vestri.</span>
	<span class="versiculo"><sup>16</sup> Trademini autem et a parentibus et fratribus et cognatis et amicis, et morte afficient ex vobis,</span>
	<span class="versiculo"><sup>17</sup> et eritis odio omnibus propter nomen meum.</span>
	<span class="versiculo"><sup>18</sup> Et capillus de capite vestro non peribit.</span>
	<span class="versiculo"><sup>19</sup> In patientia vestra possidebitis animas vestras.</span>
	<span class="versiculo"><sup>20</sup> Cum autem videritis circumdari ab exercitu Ierusalem, tunc scitote quia appropinquavit desolatio eius.</span>
	<span class="versiculo"><sup>21</sup> Tunc, qui in Iudaea sunt, fugiant in montes; et, qui in medio eius, discedant; et, qui in regionibus, non intrent in eam.</span>
	<span class="versiculo"><sup>22</sup> Quia dies ultionis hi sunt, ut impleantur omnia, quae scripta sunt.</span>
	<span class="versiculo"><sup>23</sup> Vae autem praegnantibus et nutrientibus in illis diebus! Erit enim pressura magna super terram et ira populo huic,</span>
	<span class="versiculo"><sup>24</sup> et cadent in ore gladii et captivi ducentur in omnes gentes, et Ierusalem calcabitur a gentibus, donec impleantur tempora nationum.</span>
	<span class="versiculo"><sup>25</sup> Et erunt signa in sole et luna et stellis, et super terram pressura gentium prae confusione sonitus maris et fluctuum,</span>
	<span class="versiculo"><sup>26</sup> arescentibus hominibus prae timore et exspectatione eorum, quae supervenient orbi, nam virtutes caelorum movebuntur.</span>
	<span class="versiculo"><sup>27</sup> Et tunc videbunt Filium hominis venientem in nube cum potestate et gloria magna.</span>
	<span class="versiculo"><sup>28</sup> His autem fieri incipientibus, respicite et levate capita vestra, quoniam appropinquat redemptio vestra &#x201d;.</span>
	<span class="versiculo"><sup>29</sup> Et dixit illis similitudinem: &#x201c; Videte ficulneam et omnes arbores:</span>
	<span class="versiculo"><sup>30</sup> cum iam germinaverint, videntes vosmetipsi scitis quia iam prope est aestas.</span>
	<span class="versiculo"><sup>31</sup> Ita et vos, cum videritis haec fieri, scitote quoniam prope est regnum Dei.</span>
	<span class="versiculo"><sup>32</sup> Amen dico vobis: Non praeteribit generatio haec, donec omnia fiant.</span>
	<span class="versiculo"><sup>33</sup> Caelum et terra transibunt, verba autem mea non transibunt.</span>
	<span class="versiculo"><sup>34</sup> Attendite autem vobis, ne forte graventur corda vestra in crapula et ebrietate et curis huius vitae, et superveniat in vos repentina dies illa;</span>
	<span class="versiculo"><sup>35</sup> tamquam laqueus enim superveniet in omnes, qui sedent super faciem omnis terrae.</span>
	<span class="versiculo"><sup>36</sup> Vigilate itaque omni tempore orantes, ut possitis fugere ista omnia, quae futura sunt, et stare ante Filium hominis &#x201d;.</span>
	<span class="versiculo"><sup>37</sup> Erat autem diebus docens in templo, noctibus vero exiens morabatur in monte, qui vocatur Oliveti.</span>
	<span class="versiculo"><sup>38</sup> Et omnis populus manicabat ad eum in templo audire eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
