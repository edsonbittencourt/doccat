<div>
	<span class="capitulo">9</span>
	<span class="versiculo"><sup>1</sup> Convocatis autem Duodecim, dedit illis virtutem et potestatem super omnia daemonia, et ut languores curarent,</span>
	<span class="versiculo"><sup>2</sup> et misit illos praedicare regnum Dei et sanare infirmos;</span>
	<span class="versiculo"><sup>3</sup> et ait ad illos: &#x201c; Nihil tuleritis in via, neque virgam neque peram neque panem neque pecuniam, neque duas tunicas habeatis.</span>
	<span class="versiculo"><sup>4</sup> Et in quamcumque domum intraveritis, ibi manete et inde exite.</span>
	<span class="versiculo"><sup>5</sup> Et quicumque non receperint vos, exeuntes de civitate illa pulverem pedum vestrorum excutite in testimonium supra illos &#x201d;.</span>
	<span class="versiculo"><sup>6</sup> Egressi autem circumibant per castella evangelizantes et curantes ubique.</span>
	<span class="versiculo"><sup>7</sup> Audivit autem Herodes tetrarcha omnia, quae fiebant, et haesitabat, eo quod diceretur a quibusdam: &#x201c; Ioannes surrexit a mortuis &#x201d;;</span>
	<span class="versiculo"><sup>8</sup> a quibusdam vero: &#x201c; Elias apparuit &#x201d;; ab aliis autem: &#x201c; Propheta unus de antiquis surrexit &#x201d;.</span>
	<span class="versiculo"><sup>9</sup> Et ait Herodes: &#x201c; Ioannem ego decollavi; quis autem est iste, de quo audio ego talia? &#x201d;. Et quaerebat videre eum.</span>
	<span class="versiculo"><sup>10</sup> Et reversi apostoli narraverunt illi, quaecumque fecerunt. Et assumptis illis, secessit seorsum ad civitatem, quae vocatur Bethsaida.</span>
	<span class="versiculo"><sup>11</sup> Quod cum cognovissent turbae, secutae sunt illum. Et excepit illos et loquebatur illis de regno Dei et eos, qui cura indigebant, sanabat.</span>
	<span class="versiculo"><sup>12</sup> Dies autem coeperat declinare; et accedentes Duodecim dixerunt illi: &#x201c; Dimitte turbam, ut euntes in castella villasque, quae circa sunt, divertant et inveniant escas, quia hic in loco deserto sumus &#x201d;.</span>
	<span class="versiculo"><sup>13</sup> Ait autem ad illos: &#x201c; Vos date illis manducare &#x201d;. At illi dixerunt: &#x201c; Non sunt nobis plus quam quinque panes et duo pisces, nisi forte nos eamus et emamus in omnem hanc turbam escas &#x201d;.</span>
	<span class="versiculo"><sup>14</sup> Erant enim fere viri quinque milia. Ait autem ad discipulos suos: &#x201c; Facite illos discumbere per convivia ad quinquagenos &#x201d;.</span>
	<span class="versiculo"><sup>15</sup> Et ita fecerunt et discumbere fecerunt omnes.</span>
	<span class="versiculo"><sup>16</sup> Acceptis autem quinque panibus et duobus piscibus, respexit in caelum et benedixit illis et fregit et dabat discipulis suis, ut ponerent ante turbam.</span>
	<span class="versiculo"><sup>17</sup> Et manducaverunt et saturati sunt omnes; et sublatum est, quod superfuit illis, fragmentorum cophini duodecim.</span>
	<span class="versiculo"><sup>18</sup> Et factum est, cum solus esset orans, erant cum illo discipuli, et interrogavit illos dicens: &#x201c; Quem me dicunt esse turbae? &#x201d;.</span>
	<span class="versiculo"><sup>19</sup> At illi responderunt et dixerunt: &#x201c; Ioannem Baptistam, alii autem Eliam, alii vero: Propheta unus de prioribus surrexit &#x201d;.</span>
	<span class="versiculo"><sup>20</sup> Dixit autem illis: &#x201c; Vos autem quem me esse dicitis? &#x201d;. Respondens Petrus dixit: &#x201c; Christum Dei &#x201d;.</span>
	<span class="versiculo"><sup>21</sup> At ille increpans illos praecepit, ne cui dicerent hoc,</span>
	<span class="versiculo"><sup>22</sup> dicens: &#x201c; Oportet Filium hominis multa pati et reprobari a senioribus et principibus sacerdotum et scribis et occidi et tertia die resurgere &#x201d;.</span>
	<span class="versiculo"><sup>23</sup> Dicebat autem ad omnes: &#x201c; Si quis vult post me venire, abneget semetipsum et tollat crucem suam cotidie et sequatur me.</span>
	<span class="versiculo"><sup>24</sup> Qui enim voluerit animam suam salvam facere, perdet illam; qui autem perdiderit animam suam propter me, hic salvam faciet illam.</span>
	<span class="versiculo"><sup>25</sup> Quid enim proficit homo, si lucretur universum mundum, se autem ipsum perdat vel detrimentum sui faciat?</span>
	<span class="versiculo"><sup>26</sup> Nam qui me erubuerit et meos sermones, hunc Filius hominis erubescet, cum venerit in gloria sua et Patris et sanctorum angelorum.</span>
	<span class="versiculo"><sup>27</sup> Dico autem vobis vere: Sunt aliqui hic stantes, qui non gustabunt mortem, donec videant regnum Dei &#x201d;.</span>
	<span class="versiculo"><sup>28</sup> Factum est autem post haec verba fere dies octo, et assumpsit Petrum et Ioannem et Iacobum et ascendit in montem, ut oraret.</span>
	<span class="versiculo"><sup>29</sup> Et facta est, dum oraret, species vultus eius altera, et vestitus eius albus, refulgens.</span>
	<span class="versiculo"><sup>30</sup> Et ecce duo viri loquebantur cum illo, et erant Moyses et Elias,</span>
	<span class="versiculo"><sup>31</sup> qui visi in gloria dicebant exodum eius, quam completurus erat in Ierusalem.</span>
	<span class="versiculo"><sup>32</sup> Petrus vero et qui cum illo gravati erant somno; et evigilantes viderunt gloriam eius et duos viros, qui stabant cum illo.</span>
	<span class="versiculo"><sup>33</sup> Et factum est, cum discederent ab illo, ait Petrus ad Iesum: &#x201c; Praeceptor, bonum est nos hic esse; et faciamus tria tabernacula: unum tibi et unum Moysi et unum Eliae &#x201d;, nesciens quid diceret.</span>
	<span class="versiculo"><sup>34</sup> Haec autem illo loquente, facta est nubes et obumbravit eos; et timuerunt intrantibus illis in nubem.</span>
	<span class="versiculo"><sup>35</sup> Et vox facta est de nube dicens: &#x201c; Hic est Filius meus electus; ipsum audite &#x201d;.</span>
	<span class="versiculo"><sup>36</sup> Et dum fieret vox, inventus est Iesus solus. Et ipsi tacuerunt et nemini dixerunt in illis diebus quidquam ex his, quae viderant.</span>
	<span class="versiculo"><sup>37</sup> Factum est autem in sequenti die, descendentibus illis de monte, occurrit illi turba multa.</span>
	<span class="versiculo"><sup>38</sup> Et ecce vir de turba exclamavit dicens: &#x201c; Magister, obsecro te, respice in filium meum, quia unicus est mihi;</span>
	<span class="versiculo"><sup>39</sup> et ecce spiritus apprehendit illum, et subito clamat, et dissipat eum cum spuma et vix discedit ab eo dilanians eum;</span>
	<span class="versiculo"><sup>40</sup> et rogavi discipulos tuos, ut eicerent illum, et non potuerunt &#x201d;.</span>
	<span class="versiculo"><sup>41</sup> Respondens autem Iesus dixit: &#x201c; O generatio infidelis et perversa, usquequo ero apud vos et patiar vos? Adduc huc filium tuum &#x201d;.</span>
	<span class="versiculo"><sup>42</sup> Et cum accederet, elisit illum daemonium et dissipavit. Et increpavit Iesus spiritum immundum et sanavit puerum et reddidit illum patri eius.</span>
	<span class="versiculo"><sup>43</sup> Stupebant autem omnes in magnitudine Dei.
Omnibusque mirantibus in omnibus, quae faciebat, dixit ad discipulos suos:</span>
	<span class="versiculo"><sup>44</sup> &#x201c; Ponite vos in auribus vestris sermones istos: Filius enim hominis futurum est ut tradatur in manus hominum &#x201d;.</span>
	<span class="versiculo"><sup>45</sup> At illi ignorabant verbum istud, et erat velatum ante eos, ut non sentirent illud, et time bant interrogare eum de hoc verbo.</span>
	<span class="versiculo"><sup>46</sup> Intravit autem cogitatio in eos, quis eorum maior esset.</span>
	<span class="versiculo"><sup>47</sup> At Iesus sciens cogitationem cordis illorum, apprehendens puerum statuit eum secus se</span>
	<span class="versiculo"><sup>48</sup> et ait illis: &#x201c; Quicumque susceperit puerum istum in nomine meo, me recipit; et, quicumque me receperit, recipit eum, qui me misit; nam qui minor est inter omnes vos, hic maior est &#x201d;.</span>
	<span class="versiculo"><sup>49</sup> Respondens autem Ioannes dixit: &#x201c; Praeceptor, vidimus quendam in nomine tuo eicientem daemonia et prohibuimus eum, quia non sequitur nobiscum &#x201d;.</span>
	<span class="versiculo"><sup>50</sup> Et ait ad illum Iesus: &#x201c; Nolite prohibere; qui enim non est adversus vos, pro vobis est &#x201d;.</span>
	<span class="versiculo"><sup>51</sup> Factum est autem, dum complerentur dies assumptionis eius, et ipse faciem suam firmavit, ut iret Ierusalem,</span>
	<span class="versiculo"><sup>52</sup> et misit nuntios ante conspectum suum. Et euntes intraverunt in castellum Samaritanorum, ut pararent illi.</span>
	<span class="versiculo"><sup>53</sup> Et non receperunt eum, quia facies eius erat euntis Ierusalem.</span>
	<span class="versiculo"><sup>54</sup> Cum vidissent autem discipuli Iacobus et Ioannes, dixerunt: &#x201c; Domine, vis dicamus, ut ignis descendat de caelo et consumat illos? &#x201d;.</span>
	<span class="versiculo"><sup>55</sup> Et conversus increpavit illos.</span>
	<span class="versiculo"><sup>56</sup> Et ierunt in aliud castellum.</span>
	<span class="versiculo"><sup>57</sup> Et euntibus illis in via, dixit quidam ad illum: &#x201c; Sequar te, quocumque ieris &#x201d;.</span>
	<span class="versiculo"><sup>58</sup> Et ait illi Iesus: &#x201c; Vulpes foveas habent, et volucres caeli nidos, Filius autem hominis non habet, ubi caput reclinet &#x201d;.</span>
	<span class="versiculo"><sup>59</sup> Ait autem ad alterum: &#x201c; Sequere me &#x201d;. Ille autem dixit: &#x201c; Domine, permitte mihi primum ire et sepelire patrem meum &#x201d;.</span>
	<span class="versiculo"><sup>60</sup> Dixitque ei Iesus: &#x201c; Sine, ut mortui sepeliant mortuos suos; tu autem vade, annuntia regnum Dei &#x201d;.</span>
	<span class="versiculo"><sup>61</sup> Et ait alter: &#x201c; Sequar te, Domine, sed primum permitte mihi renuntiare his, qui domi sunt &#x201d;.</span>
	<span class="versiculo"><sup>62</sup> Ait ad illum Iesus: &#x201c; Nemo mittens manum suam in aratrum et aspiciens retro, aptus est regno Dei &#x201d;.</span>
</div>
