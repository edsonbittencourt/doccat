<div>
	<span class="capitulo">24</span>
	<span class="versiculo"><sup>1</sup> Prima autem sabbatorum, valde diluculo venerunt ad monumentum portantes, quae paraverant, aromata.</span>
	<span class="versiculo"><sup>2</sup> Et invenerunt lapidem revolutum a monumento;</span>
	<span class="versiculo"><sup>3</sup> et ingressae non invenerunt corpus Domini Iesu.</span>
	<span class="versiculo"><sup>4</sup> Et factum est, dum mente haesitarent de isto, ecce duo viri steterunt secus illas in veste fulgenti.</span>
	<span class="versiculo"><sup>5</sup> Cum timerent autem et declinarent vultum in terram, dixerunt ad illas: &#x201c; Quid quaeritis viventem cum mortuis?</span>
	<span class="versiculo"><sup>6</sup> Non est hic, sed surrexit. Recordamini qualiter locutus est vobis, cum adhuc in Galilaea esset,</span>
	<span class="versiculo"><sup>7</sup> dicens: &#x201c;Oportet Filium hominis tradi in manus hominum peccatorum et crucifigi et die tertia resurgere&#x201d; &#x201d;.</span>
	<span class="versiculo"><sup>8</sup> Et recordatae sunt verborum eius</span>
	<span class="versiculo"><sup>9</sup> et regressae a monumento nuntiaverunt haec omnia illis Undecim et ceteris omnibus.</span>
	<span class="versiculo"><sup>10</sup> Erat autem Maria Magdalene et Ioanna et Maria Iacobi; et ceterae cum eis dicebant ad apostolos haec.</span>
	<span class="versiculo"><sup>11</sup> Et visa sunt ante illos sicut deliramentum verba ista, et non credebant illis.</span>
	<span class="versiculo"><sup>12</sup> Petrus autem surgens cucurrit ad monumentum et procumbens videt linteamina sola; et rediit ad sua mirans, quod factum fuerat.</span>
	<span class="versiculo"><sup>13</sup> Et ecce duo ex illis ibant ipsa die in castellum, quod erat in spatio stadiorum sexaginta ab Ierusalem nomine Emmaus;</span>
	<span class="versiculo"><sup>14</sup> et ipsi loquebantur ad invicem de his omnibus, quae acciderant.</span>
	<span class="versiculo"><sup>15</sup> Et factum est, dum fabularentur et secum quaererent, et ipse Iesus appropinquans ibat cum illis;</span>
	<span class="versiculo"><sup>16</sup> oculi autem illorum tenebantur, ne eum agnoscerent.</span>
	<span class="versiculo"><sup>17</sup> Et ait ad illos: &#x201c; Qui sunt hi sermones, quos confertis ad invicem ambulantes? &#x201d;. Et steterunt tristes.</span>
	<span class="versiculo"><sup>18</sup> Et respondens unus, cui nomen Cleopas, dixit ei: &#x201c; Tu solus peregrinus es in Ierusalem et non cognovisti, quae facta sunt in illa his diebus? &#x201d;.</span>
	<span class="versiculo"><sup>19</sup> Quibus ille dixit: &#x201c; Quae? &#x201d;. Et illi dixerunt ei: &#x201c; De Iesu Nazareno, qui fuit vir propheta, potens in opere et sermone coram Deo et omni populo;</span>
	<span class="versiculo"><sup>20</sup> et quomodo eum tradiderunt summi sacerdotes et principes nostri in damnationem mortis et crucifixerunt eum.</span>
	<span class="versiculo"><sup>21</sup> Nos autem sperabamus, quia ipse esset redempturus Israel; at nunc super haec omnia tertia dies hodie quod haec facta sunt.</span>
	<span class="versiculo"><sup>22</sup> Sed et mulieres quaedam ex nostris terruerunt nos, quae ante lucem fuerunt ad monumentum</span>
	<span class="versiculo"><sup>23</sup> et, non invento corpore eius, venerunt dicentes se etiam visionem angelorum vidisse, qui dicunt eum vivere.</span>
	<span class="versiculo"><sup>24</sup> Et abierunt quidam ex nostris ad monumentum et ita invenerunt, sicut mulieres dixerunt, ipsum vero non viderunt &#x201d;.</span>
	<span class="versiculo"><sup>25</sup> Et ipse dixit ad eos: &#x201c; O stulti et tardi corde ad credendum in omnibus, quae locuti sunt Prophetae!</span>
	<span class="versiculo"><sup>26</sup> Nonne haec oportuit pati Christum et intrare in gloriam suam? &#x201d;.</span>
	<span class="versiculo"><sup>27</sup> Et incipiens a Moyse et omnibus Prophetis interpretabatur illis in omnibus Scripturis, quae de ipso erant.</span>
	<span class="versiculo"><sup>28</sup> Et appropinquaverunt castello, quo ibant, et ipse se finxit longius ire.</span>
	<span class="versiculo"><sup>29</sup> Et coegerunt illum dicentes: &#x201c; Mane nobiscum, quoniam advesperascit, et inclinata est iam dies &#x201d;. Et intravit, ut maneret cum illis.</span>
	<span class="versiculo"><sup>30</sup> Et factum est, dum recumberet cum illis, accepit panem et benedixit ac fregit et porrigebat illis.</span>
	<span class="versiculo"><sup>31</sup> Et aperti sunt oculi eorum, et cognoverunt eum; et ipse evanuit ab eis.</span>
	<span class="versiculo"><sup>32</sup> Et dixerunt ad invicem: &#x201c; Nonne cor nostrum ardens erat in nobis, dum loqueretur nobis in via et aperiret nobis Scripturas? &#x201d;.</span>
	<span class="versiculo"><sup>33</sup> Et surgentes eadem hora regressi sunt in Ierusalem et invenerunt congregatos Undecim et eos, qui cum ipsis erant,</span>
	<span class="versiculo"><sup>34</sup> dicentes: &#x201c; Surrexit Dominus vere et apparuit Simoni &#x201d;.</span>
	<span class="versiculo"><sup>35</sup> Et ipsi narrabant, quae gesta erant in via, et quomodo cognoverunt eum in fractione panis.</span>
	<span class="versiculo"><sup>36</sup> Dum haec autem loquuntur, ipse stetit in medio eorum et dicit eis: &#x201c; Pax vobis! &#x201d;.</span>
	<span class="versiculo"><sup>37</sup> Conturbati vero et conterriti existimabant se spiritum videre.</span>
	<span class="versiculo"><sup>38</sup> Et dixit eis: &#x201c; Quid turbati estis, et quare cogitationes ascendunt in corda vestra?</span>
	<span class="versiculo"><sup>39</sup> Videte manus meas et pedes meos, quia ipse ego sum! Palpate me et videte, quia spiritus carnem et ossa non habet, sicut me videtis habere &#x201d;.</span>
	<span class="versiculo"><sup>40</sup> Et cum hoc dixisset, ostendit eis manus et pedes.</span>
	<span class="versiculo"><sup>41</sup> Adhuc autem illis non credentibus prae gaudio et mirantibus, dixit eis: &#x201c; Habetis hic aliquid, quod manducetur? &#x201d;.</span>
	<span class="versiculo"><sup>42</sup> At illi obtulerunt ei partem piscis assi.</span>
	<span class="versiculo"><sup>43</sup> Et sumens, coram eis manducavit.</span>
	<span class="versiculo"><sup>44</sup> Et dixit ad eos: &#x201c; Haec sunt verba, quae locutus sum ad vos, cum adhuc essem vobiscum, quoniam necesse est impleri omnia, quae scripta sunt in Lege Moysis et Prophetis et Psalmis de me &#x201d;.</span>
	<span class="versiculo"><sup>45</sup> Tunc aperuit illis sensum, ut intellegerent Scripturas.</span>
	<span class="versiculo"><sup>46</sup> Et dixit eis: &#x201c; Sic scriptum est, Christum pati et resurgere a mortuis die tertia,</span>
	<span class="versiculo"><sup>47</sup> et praedicari in nomine eius paenitentiam in remissionem peccatorum in omnes gentes, incipientibus ab Ierusalem.</span>
	<span class="versiculo"><sup>48</sup> Vos estis testes horum.</span>
	<span class="versiculo"><sup>49</sup> Et ecce ego mitto promissum Patris mei in vos; vos autem sedete in civitate, quoadusque induamini virtutem ex alto &#x201d;.</span>
	<span class="versiculo"><sup>50</sup> Eduxit autem eos foras usque in Bethaniam et, elevatis manibus suis, benedixit eis.</span>
	<span class="versiculo"><sup>51</sup> Et factum est, dum benediceret illis, recessit ab eis et ferebatur in caelum.</span>
	<span class="versiculo"><sup>52</sup> Et ipsi adoraverunt eum et regressi sunt in Ierusalem cum gaudio magno</span>
	<span class="versiculo"><sup>53</sup> et erant semper in templo benedicentes Deum.</span>
</div>
