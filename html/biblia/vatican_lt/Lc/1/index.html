<div>
	<span class="capitulo">1</span>
	<span class="versiculo"><sup>1</sup> Quoniam quidem multi conati sunt ordinare narrationem, quae in nobis completae sunt, rerum,</span>
	<span class="versiculo"><sup>2</sup> sicut tradiderunt nobis, qui ab initio ipsi viderunt et ministri fuerunt verbi,</span>
	<span class="versiculo"><sup>3</sup> visum est et mihi, adsecuto a principio omnia, diligenter ex ordine tibi scribere, optime Theophile,</span>
	<span class="versiculo"><sup>4</sup> ut cognoscas eorum verborum, de quibus eruditus es, firmitatem.</span>
	<span class="versiculo"><sup>5</sup> Fuit in diebus Herodis regis Iudaeae sacerdos quidam nomine Zacharias de vice Abiae, et uxor illi de filiabus Aaron, et nomen eius Elisabeth.</span>
	<span class="versiculo"><sup>6</sup> Erant autem iusti ambo ante Deum, incedentes in omnibus mandatis et iustificationibus Domini, irreprehensibiles.</span>
	<span class="versiculo"><sup>7</sup> Et non erat illis filius, eo quod esset Elisabeth sterilis, et ambo processissent in diebus suis.</span>
	<span class="versiculo"><sup>8</sup> Factum est autem, cum sacerdotio fungeretur in ordine vicis suae ante Deum,</span>
	<span class="versiculo"><sup>9</sup> secundum consuetudinem sacerdotii sorte exiit, ut incensum poneret ingressus in templum Domini;</span>
	<span class="versiculo"><sup>10</sup> et omnis multitudo erat populi orans foris hora incensi.</span>
	<span class="versiculo"><sup>11</sup> Apparuit autem illi angelus Domini stans a dextris altaris incensi;</span>
	<span class="versiculo"><sup>12</sup> et Zacharias turbatus est videns, et timor irruit super eum.</span>
	<span class="versiculo"><sup>13</sup> Ait autem ad illum angelus: &#x201c; Ne timeas, Zacharia, quoniam exaudita est deprecatio tua, et uxor tua Elisabeth pariet tibi filium, et vocabis nomen eius Ioannem.</span>
	<span class="versiculo"><sup>14</sup> Et erit gaudium tibi et exsultatio, et multi in nativitate eius gaudebunt:</span>
	<span class="versiculo"><sup>15</sup> erit enim magnus coram Domino et vinum et siceram non bibet et Spiritu Sancto replebitur adhuc ex utero matris suae</span>
	<span class="versiculo"><sup>16</sup> et multos filiorum Israel convertet ad Dominum Deum ipsorum.</span>
	<span class="versiculo"><sup>17</sup> Et ipse praecedet ante illum in spiritu et virtute Eliae, ut convertat corda patrum in filios et incredibiles ad prudentiam iustorum, parare Domino plebem perfectam &#x201d;.</span>
	<span class="versiculo"><sup>18</sup> Et dixit Zacharias ad angelum: &#x201c; Unde hoc sciam? Ego enim sum senex, et uxor mea processit in diebus suis &#x201d;.</span>
	<span class="versiculo"><sup>19</sup> Et respondens angelus dixit ei: &#x201c; Ego sum Gabriel, qui adsto ante Deum, et missus sum loqui ad te et haec tibi evangelizare.</span>
	<span class="versiculo"><sup>20</sup> Et ecce: eris tacens et non poteris loqui usque in diem, quo haec fiant, pro eo quod non credidisti verbis meis, quae implebuntur in tempore suo &#x201d;.</span>
	<span class="versiculo"><sup>21</sup> Et erat plebs exspectans Zachariam, et mirabantur quod tardaret ipse in templo.</span>
	<span class="versiculo"><sup>22</sup> Egressus autem non poterat loqui ad illos, et cognoverunt quod visionem vidisset in templo; et ipse erat innuens illis et permansit mutus.</span>
	<span class="versiculo"><sup>23</sup> Et factum est, ut impleti sunt dies officii eius, abiit in domum suam.</span>
	<span class="versiculo"><sup>24</sup> Post hos autem dies concepit Elisabeth uxor eius et occultabat se mensibus quinque dicens:</span>
	<span class="versiculo"><sup>25</sup> &#x201c; Sic mihi fecit Dominus in diebus, quibus respexit auferre opprobrium meum inter homines &#x201d;.</span>
	<span class="versiculo"><sup>26</sup> In mense autem sexto missus est angelus Gabriel a Deo in civitatem Galilaeae, cui nomen Nazareth,</span>
	<span class="versiculo"><sup>27</sup> ad virginem desponsatam viro, cui nomen erat Ioseph de domo David, et nomen virginis Maria.</span>
	<span class="versiculo"><sup>28</sup> Et ingressus ad eam dixit: &#x201c; Ave, gratia plena, Dominus tecum &#x201d;.</span>
	<span class="versiculo"><sup>29</sup> Ipsa autem turbata est in sermone eius et cogitabat qualis esset ista salutatio.</span>
	<span class="versiculo"><sup>30</sup> Et ait angelus ei: &#x201c; Ne timeas, Maria; invenisti enim gratiam apud Deum.</span>
	<span class="versiculo"><sup>31</sup> Et ecce concipies in utero et paries filium et vocabis nomen eius Iesum.</span>
	<span class="versiculo"><sup>32</sup> Hic erit magnus et Filius Altissimi vocabitur, et dabit illi Dominus Deus sedem David patris eius,</span>
	<span class="versiculo"><sup>33</sup> et regnabit super domum Iacob in aeternum, et regni eius non erit finis &#x201d;.</span>
	<span class="versiculo"><sup>34</sup> Dixit autem Maria ad angelum: &#x201c; Quomodo fiet istud, quoniam virum non cognosco? &#x201d;.</span>
	<span class="versiculo"><sup>35</sup> Et respondens angelus dixit ei: &#x201c; Spiritus Sanctus superveniet in te, et virtus Altissimi obumbrabit tibi: ideoque et quod nascetur sanctum, vocabitur Filius Dei.</span>
	<span class="versiculo"><sup>36</sup> Et ecce Elisabeth cognata tua et ipsa concepit filium in senecta sua, et hic mensis est sextus illi, quae vocatur sterilis,</span>
	<span class="versiculo"><sup>37</sup> quia non erit impossibile apud Deum omne verbum &#x201d;.</span>
	<span class="versiculo"><sup>38</sup> Dixit autem Maria: &#x201c; Ecce ancilla Domini; fiat mihi secundum verbum tuum &#x201d;. Et discessit ab illa angelus.</span>
	<span class="versiculo"><sup>39</sup> Exsurgens autem Maria in diebus illis abiit in montana cum festinatione in civitatem Iudae</span>
	<span class="versiculo"><sup>40</sup> et intravit in domum Zachariae et salutavit Elisabeth.</span>
	<span class="versiculo"><sup>41</sup> Et factum est, ut audivit salutationem Mariae Elisabeth, exsultavit infans in utero eius, et repleta est Spiritu Sancto Elisabeth</span>
	<span class="versiculo"><sup>42</sup> et exclamavit voce magna et dixit: &#x201c; Benedicta tu inter mulieres, et benedictus fructus ventris tui.</span>
	<span class="versiculo"><sup>43</sup> Et unde hoc mihi, ut veniat mater Domini mei ad me?</span>
	<span class="versiculo"><sup>44</sup> Ecce enim ut facta est vox salutationis tuae in auribus meis, exsultavit in gaudio infans in utero meo.</span>
	<span class="versiculo"><sup>45</sup> Et beata, quae credidit, quoniam perficientur ea, quae dicta sunt ei a Domino &#x201d;.</span>
	<span class="versiculo"><sup>46</sup> Et ait Maria:
&#x201c; Magnificat anima mea Dominum,</span>
	<span class="versiculo"><sup>47</sup> et exsultavit spiritus meus in Deo salvatore meo,</span>
	<span class="versiculo"><sup>48</sup> quia respexit humilitatem ancillae suae.
Ecce enim ex hoc beatam me dicent omnes generationes,</span>
	<span class="versiculo"><sup>49</sup> quia fecit mihi magna, qui potens est,
et sanctum nomen eius,</span>
	<span class="versiculo"><sup>50</sup> et misericordia eius in progenies et progenies
timentibus eum.</span>
	<span class="versiculo"><sup>51</sup> Fecit potentiam in brachio suo,
dispersit superbos mente cordis sui;</span>
	<span class="versiculo"><sup>52</sup> deposuit potentes de sede
et exaltavit humiles;</span>
	<span class="versiculo"><sup>53</sup> esurientes implevit bonis
et divites dimisit inanes.</span>
	<span class="versiculo"><sup>54</sup> Suscepit Israel puerum suum,
recordatus misericordiae,</span>
	<span class="versiculo"><sup>55</sup> sicut locutus est ad patres nostros,
Abraham et semini eius in saecula &#x201d;.</span>
	<span class="versiculo"><sup>56</sup> Mansit autem Maria cum illa quasi mensibus tribus et reversa est in domum suam.</span>
	<span class="versiculo"><sup>57</sup> Elisabeth autem impletum est tempus pariendi, et peperit filium.</span>
	<span class="versiculo"><sup>58</sup> Et audierunt vicini et cognati eius quia magnificavit Dominus misericordiam suam cum illa, et congratulabantur ei.</span>
	<span class="versiculo"><sup>59</sup> Et factum est, in die octavo venerunt circumcidere puerum et vocabant eum nomine patris eius, Zachariam.</span>
	<span class="versiculo"><sup>60</sup> Et respondens mater eius dixit: &#x201c; Nequaquam, sed vocabitur Ioannes &#x201d;.</span>
	<span class="versiculo"><sup>61</sup> Et dixerunt ad illam: &#x201c; Nemo est in cognatione tua, qui vocetur hoc nomine &#x201d;.</span>
	<span class="versiculo"><sup>62</sup> Innuebant autem patri eius quem vellet vocari eum.</span>
	<span class="versiculo"><sup>63</sup> Et postulans pugillarem scripsit dicens: &#x201c; Ioannes est nomen eius &#x201d;. Et mirati sunt universi.</span>
	<span class="versiculo"><sup>64</sup> Apertum est autem ilico os eius et lingua eius, et loquebatur benedicens Deum.</span>
	<span class="versiculo"><sup>65</sup> Et factus est timor super omnes vicinos eorum, et super omnia montana Iudaeae divulgabantur omnia verba haec.</span>
	<span class="versiculo"><sup>66</sup> Et posuerunt omnes, qui audierant, in corde suo dicentes: &#x201c; Quid putas puer iste erit? &#x201d;. Etenim manus Domini erat cum illo.</span>
	<span class="versiculo"><sup>67</sup> Et Zacharias pater eius impletus est Spiritu Sancto et prophetavit dicens:</span>
	<span class="versiculo"><sup>68</sup> &#x201c; Benedictus Dominus, Deus Israel,
quia visitavit et fecit redemptionem plebi suae</span>
	<span class="versiculo"><sup>69</sup> et erexit cornu salutis nobis
in domo David pueri sui,</span>
	<span class="versiculo"><sup>70</sup> sicut locutus est per os sanctorum,
qui a saeculo sunt, prophetarum eius,</span>
	<span class="versiculo"><sup>71</sup> salutem ex inimicis nostris
et de manu omnium, qui oderunt nos;</span>
	<span class="versiculo"><sup>72</sup> ad faciendam misericordiam cum patribus nostris
et memorari testamenti sui sancti,</span>
	<span class="versiculo"><sup>73</sup> iusiurandum, quod iuravit ad Abraham patrem nostrum,
daturum se nobis,</span>
	<span class="versiculo"><sup>74</sup> ut sine timore, de manu inimicorum liberati,
serviamus illi</span>
	<span class="versiculo"><sup>75</sup> in sanctitate et iustitia coram ipso
omnibus diebus nostris.</span>
	<span class="versiculo"><sup>76</sup> Et tu, puer, propheta Altissimi vocaberis:
praeibis enim ante faciem Domini parare vias eius,</span>
	<span class="versiculo"><sup>77</sup> ad dandam scientiam salutis plebi eius
in remissionem peccatorum eorum,</span>
	<span class="versiculo"><sup>78</sup> per viscera misericordiae Dei nostri,
in quibus visitabit nos oriens ex alto,</span>
	<span class="versiculo"><sup>79</sup> illuminare his, qui in tenebris et in umbra mortis sedent,
ad dirigendos pedes nostros in viam pacis &#x201d;.</span>
	<span class="versiculo"><sup>80</sup> Puer autem crescebat et confortabatur spiritu et erat in deserto usque in diem ostensionis suae ad Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
