<div>
	<span class="capitulo">16</span>
	<span class="versiculo"><sup>1</sup> Dicebat autem et ad discipulos: &#x201c; Homo quidam erat dives, qui habebat vilicum, et hic diffamatus est apud illum quasi dissipasset bona ipsius.</span>
	<span class="versiculo"><sup>2</sup> Et vocavit illum et ait illi: &#x201c;Quid hoc audio de te? Redde rationem vilicationis tuae; iam enim non poteris vilicare&#x201d;.</span>
	<span class="versiculo"><sup>3</sup> Ait autem vilicus intra se: &#x201c;Quid faciam, quia dominus meus aufert a me vilicationem? Fodere non valeo, mendicare erubesco.</span>
	<span class="versiculo"><sup>4</sup> Scio quid faciam, ut, cum amotus fuero a vilicatione, recipiant me in domos suas&#x201d;.</span>
	<span class="versiculo"><sup>5</sup> Convocatis itaque singulis debitoribus domini sui, dicebat primo: &#x201c;Quantum debes domino meo?&#x201d;.</span>
	<span class="versiculo"><sup>6</sup> At ille dixit: &#x201c;Centum cados olei&#x201d;. Dixitque illi: &#x201c;Accipe cautionem tuam et sede cito, scribe quinquaginta&#x201d;.</span>
	<span class="versiculo"><sup>7</sup> Deinde alii dixit: &#x201c;Tu vero quantum debes?&#x201d;. Qui ait: &#x201c;Centum coros tritici&#x201d;. Ait illi: &#x201c;Accipe litteras tuas et scribe octoginta&#x201d;.</span>
	<span class="versiculo"><sup>8</sup> Et laudavit dominus vilicum iniquitatis, quia prudenter fecisset, quia filii huius saeculi prudentiores filiis lucis in generatione sua sunt.</span>
	<span class="versiculo"><sup>9</sup> Et ego vobis dico: Facite vobis amicos de mammona iniquitatis, ut, cum defecerit, recipiant vos in aeterna tabernacula.</span>
	<span class="versiculo"><sup>10</sup> Qui fidelis est in minimo, et in maiori fidelis est; et, qui in modico iniquus est, et in maiori iniquus est.</span>
	<span class="versiculo"><sup>11</sup> Si ergo in iniquo mammona fideles non fuistis, quod verum est, quis credet vobis?</span>
	<span class="versiculo"><sup>12</sup> Et si in alieno fideles non fuistis, quod vestrum est, quis dabit vobis?</span>
	<span class="versiculo"><sup>13</sup> Nemo servus potest duobus dominis servire: aut enim unum odiet et alterum diliget, aut uni adhaerebit et alterum contemnet. Non potestis Deo servire et mammonae &#x201d;.</span>
	<span class="versiculo"><sup>14</sup> Audiebant autem omnia haec pharisaei, qui erant avari, et deridebant illum.</span>
	<span class="versiculo"><sup>15</sup> Et ait illis: &#x201c; Vos estis, qui iustificatis vos coram hominibus; Deus autem novit corda vestra, quia, quod hominibus altum est, abominatio est ante Deum.</span>
	<span class="versiculo"><sup>16</sup> Lex et Prophetae usque ad Ioannem; ex tunc regnum Dei evangelizatur, et omnis in illud vim facit.</span>
	<span class="versiculo"><sup>17</sup> Facilius est autem caelum et terram praeterire, quam de Lege unum apicem cadere.</span>
	<span class="versiculo"><sup>18</sup> Omnis, qui dimittit uxorem suam et ducit alteram, moechatur; et, qui dimissam a viro ducit, moechatur.</span>
	<span class="versiculo"><sup>19</sup> Homo quidam erat dives et induebatur purpura et bysso et epulabatur cotidie splendide.</span>
	<span class="versiculo"><sup>20</sup> Quidam autem pauper nomine Lazarus iacebat ad ianuam eius ulceribus plenus</span>
	<span class="versiculo"><sup>21</sup> et cupiens saturari de his, quae cadebant de mensa divitis; sed et canes veniebant et lingebant ulcera eius.</span>
	<span class="versiculo"><sup>22</sup> Factum est autem ut moreretur pauper et portaretur ab angelis in sinum Abrahae; mortuus est autem et dives et sepultus est.</span>
	<span class="versiculo"><sup>23</sup> Et in inferno elevans oculos suos, cum esset in tormentis, videbat Abraham a longe et Lazarum in sinu eius.</span>
	<span class="versiculo"><sup>24</sup> Et ipse clamans dixit: &#x201c;Pater Abraham, miserere mei et mitte Lazarum, ut intingat extremum digiti sui in aquam, ut refrigeret linguam meam, quia crucior in hac flamma&#x201d;.</span>
	<span class="versiculo"><sup>25</sup> At dixit Abraham: &#x201c;Fili, recordare quia recepisti bona tua in vita tua, et Lazarus similiter mala; nunc autem hic consolatur, tu vero cruciaris.</span>
	<span class="versiculo"><sup>26</sup> Et in his omnibus inter nos et vos chaos magnum firmatum est, ut hi, qui volunt hinc transire ad vos, non possint, neque inde ad nos transmeare&#x201d;.</span>
	<span class="versiculo"><sup>27</sup> Et ait: &#x201c;Rogo ergo te, Pater, ut mittas eum in domum patris mei</span>
	<span class="versiculo"><sup>28</sup> &#x2014; habeo enim quinque fratres &#x2014; ut testetur illis, ne et ipsi veniant in locum hunc tormentorum&#x201d;.</span>
	<span class="versiculo"><sup>29</sup> Ait autem Abraham: &#x201c;Habent Moysen et Prophetas; audiant illos&#x201d;.</span>
	<span class="versiculo"><sup>30</sup> At ille dixit: &#x201c;Non, pater Abraham, sed si quis ex mortuis ierit ad eos, paenitentiam agent&#x201d;.</span>
	<span class="versiculo"><sup>31</sup> Ait autem illi: &#x201c;Si Moysen et Prophetas non audiunt, neque si quis ex mortuis resurrexerit, credent&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
