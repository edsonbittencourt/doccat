<div>
	<span class="capitulo">8</span>
	<span class="versiculo"><sup>1</sup> Et factum est deinceps, et ipse iter faciebat per civitatem et castellum praedicans et evangelizans regnum Dei; et Duodecim cum illo</span>
	<span class="versiculo"><sup>2</sup> et mulieres aliquae, quae erant curatae ab spiritibus malignis et infirmitatibus: Maria, quae vocatur Magdalene, de qua daemonia septem exierant,</span>
	<span class="versiculo"><sup>3</sup> et Ioanna uxor Chuza, procuratoris Herodis, et Susanna et aliae multae, quae ministrabant eis de facultatibus suis.</span>
	<span class="versiculo"><sup>4</sup> Cum autem turba plurima conveniret, et de singulis civitatibus properarent ad eum, dixit per similitudinem:</span>
	<span class="versiculo"><sup>5</sup> &#x201c; Exiit, qui seminat, seminare semen suum. Et dum seminat ipse, aliud cecidit secus viam et conculcatum est, et volucres caeli comederunt illud.</span>
	<span class="versiculo"><sup>6</sup> Et aliud cecidit super petram et natum aruit, quia non habebat umorem.</span>
	<span class="versiculo"><sup>7</sup> Et aliud cecidit inter spinas, et simul exortae spinae suffocaverunt illud.</span>
	<span class="versiculo"><sup>8</sup> Et aliud cecidit in terram bonam et ortum fecit fructum centuplum &#x201d;. Haec dicens clamabat: &#x201c; Qui habet aures audiendi, audiat &#x201d;.</span>
	<span class="versiculo"><sup>9</sup> Interrogabant autem eum discipuli eius, quae esset haec parabola.</span>
	<span class="versiculo"><sup>10</sup> Quibus ipse dixit: &#x201c; Vobis datum est nosse mysteria regni Dei, ceteris autem in parabolis, ut videntes non videant et audientes non intellegant.</span>
	<span class="versiculo"><sup>11</sup> Est autem haec parabola: Semen est verbum Dei.</span>
	<span class="versiculo"><sup>12</sup> Qui autem secus viam, sunt qui audiunt; deinde venit Diabolus et tollit verbum de corde eorum, ne credentes salvi fiant.</span>
	<span class="versiculo"><sup>13</sup> Qui autem supra petram: qui cum audierint, cum gaudio suscipiunt verbum; et hi radices non habent, qui ad tempus credunt, et in tempore tentationis recedunt.</span>
	<span class="versiculo"><sup>14</sup> Quod autem in spinis cecidit: hi sunt, qui audierunt et a sollicitudinibus et divitiis et voluptatibus vitae euntes suffocantur et non referunt fructum.</span>
	<span class="versiculo"><sup>15</sup> Quod autem in bonam terram: hi sunt, qui in corde bono et optimo audientes verbum retinent et fructum afferunt in patientia.</span>
	<span class="versiculo"><sup>16</sup> Nemo autem lucernam accendens operit eam vaso aut subtus lectum ponit, sed supra candelabrum ponit, ut intrantes videant lumen.</span>
	<span class="versiculo"><sup>17</sup> Non enim est occultum, quod non manifestetur, nec absconditum, quod non cognoscatur et in palam veniat.</span>
	<span class="versiculo"><sup>18</sup> Videte ergo quomodo audiatis: qui enim habet, dabitur illi; et, quicumque non habet, etiam quod putat se habere, auferetur ab illo &#x201d;.</span>
	<span class="versiculo"><sup>19</sup> Venerunt autem ad illum mater et fratres eius, et non poterant adire ad eum prae turba.</span>
	<span class="versiculo"><sup>20</sup> Et nuntiatum est illi: &#x201c; Mater tua et fratres tui stant foris volentes te videre &#x201d;.</span>
	<span class="versiculo"><sup>21</sup> Qui respondens dixit ad eos: &#x201c; Mater mea et fratres mei hi sunt, qui verbum Dei audiunt et faciunt &#x201d;.</span>
	<span class="versiculo"><sup>22</sup> Factum est autem in una dierum, et ipse ascendit in navem et discipuli eius, et ait ad illos: &#x201c; Transfretemus trans stagnum &#x201d;. Et ascenderunt.</span>
	<span class="versiculo"><sup>23</sup> Navigantibus autem illis, obdormivit. Et descendit procella venti in stagnum, et complebantur et periclitabantur.</span>
	<span class="versiculo"><sup>24</sup> Accedentes autem suscitaverunt eum dicentes: &#x201c; Praeceptor, praeceptor, perimus! &#x201d;. At ille surgens increpavit ventum et tempestatem aquae, et cessaverunt, et facta est tranquillitas.</span>
	<span class="versiculo"><sup>25</sup> Dixit autem illis: &#x201c; Ubi est fides vestra? &#x201d;. Qui timentes mirati sunt dicentes ad invicem: &#x201c; Quis putas hic est, quia et ventis imperat et aquae, et oboediunt ei? &#x201d;.</span>
	<span class="versiculo"><sup>26</sup> Enavigaverunt autem ad regionem Gergesenorum, quae est contra Galilaeam.</span>
	<span class="versiculo"><sup>27</sup> Et cum egressus esset ad terram, occurrit illi vir quidam de civitate, qui habebat daemonia et iam tempore multo vestimento non induebatur neque in domo manebat sed in monumentis.</span>
	<span class="versiculo"><sup>28</sup> Is ut vidit Iesum, exclamans procidit ante illum et voce magna dixit: &#x201c; Quid mihi et tibi est, Iesu, Fili Dei Altissimi? Obsecro te, ne me torqueas &#x201d;.</span>
	<span class="versiculo"><sup>29</sup> Praecipiebat enim spiritui immundo, ut exiret ab homine. Multis enim temporibus arripiebat illum, vinciebatur catenis et compedibus custoditus; et ruptis vinculis, agebatur a daemonio in deserta.</span>
	<span class="versiculo"><sup>30</sup> Interrogavit autem illum Iesus dicens: &#x201c; Quod tibi nomen est? &#x201d;. At ille dixit: &#x201c; Legio &#x201d;, quia intraverunt daemonia multa in eum.</span>
	<span class="versiculo"><sup>31</sup> Et rogabant eum, ne imperaret illis, ut in abyssum irent.</span>
	<span class="versiculo"><sup>32</sup> Erat autem ibi grex porcorum multorum pascentium in monte; et rogaverunt eum, ut permitteret eis in illos ingredi. Et permisit illis.</span>
	<span class="versiculo"><sup>33</sup> Exierunt ergo daemonia ab homine et intraverunt in porcos, et impetu abiit grex per praeceps in stagnum et suffocatus est.</span>
	<span class="versiculo"><sup>34</sup> Quod ut viderunt factum, qui pascebant, fugerunt et nuntiaverunt in civitatem et in villas.</span>
	<span class="versiculo"><sup>35</sup> Exierunt autem videre, quod factum est, et venerunt ad Iesum et invenerunt hominem sedentem, a quo daemonia exierant, vestitum ac sana mente ad pedes Iesu et timuerunt.</span>
	<span class="versiculo"><sup>36</sup> Nuntiaverunt autem illis hi, qui viderant, quomodo sanus factus esset, qui a daemonio vexabatur.</span>
	<span class="versiculo"><sup>37</sup> Et rogaverunt illum omnis multitudo regionis Gergesenorum, ut discederet ab ipsis, quia timore magno tenebantur. Ipse autem ascendens navem reversus est.</span>
	<span class="versiculo"><sup>38</sup> Et rogabat illum vir, a quo daemonia exierant, ut cum eo esset. Dimisit autem eum dicens:</span>
	<span class="versiculo"><sup>39</sup> &#x201c; Redi domum tuam et narra quanta tibi fecit Deus &#x201d;. Et abiit per universam civitatem praedicans quanta illi fecisset Iesus.</span>
	<span class="versiculo"><sup>40</sup> Cum autem rediret Iesus, excepit illum turba; erant enim omnes exspectantes eum.</span>
	<span class="versiculo"><sup>41</sup> Et ecce venit vir, cui nomen Iairus, et ipse princeps synagogae erat, et cecidit ad pedes Iesu rogans eum, ut intraret in domum eius,</span>
	<span class="versiculo"><sup>42</sup> quia filia unica erat illi fere annorum duodecim, et haec moriebatur. Et dum iret, a turbis comprimebatur.</span>
	<span class="versiculo"><sup>43</sup> Et mulier quaedam erat in fluxu sanguinis ab annis duodecim, quae in medicos erogaverat omnem substantiam suam nec ab ullo potuit curari;</span>
	<span class="versiculo"><sup>44</sup> accessit retro et tetigit fimbriam vestimenti eius, et confestim stetit fluxus sanguinis eius.</span>
	<span class="versiculo"><sup>45</sup> Et ait Iesus: &#x201c; Quis est, qui me tetigit? &#x201d;. Negantibus autem omnibus, dixit Petrus: &#x201c; Praeceptor, turbae te comprimunt et affligunt &#x201d;.</span>
	<span class="versiculo"><sup>46</sup> At dixit Iesus: &#x201c; Tetigit me aliquis; nam et ego novi virtutem de me exisse &#x201d;.</span>
	<span class="versiculo"><sup>47</sup> Videns autem mulier quia non latuit, tremens venit et procidit ante eum et ob quam causam tetigerit eum indicavit coram omni populo et quemadmodum confestim sanata sit.</span>
	<span class="versiculo"><sup>48</sup> At ipse dixit illi: &#x201c; Filia, fides tua te salvam fecit. Vade in pace &#x201d;.</span>
	<span class="versiculo"><sup>49</sup> Adhuc illo loquente, venit quidam e domo principis synagogae dicens: &#x201c; Mortua est filia tua; noli amplius vexare magistrum &#x201d;.</span>
	<span class="versiculo"><sup>50</sup> Iesus autem, audito hoc verbo, respondit ei: &#x201c; Noli timere; crede tantum, et salva erit &#x201d;.</span>
	<span class="versiculo"><sup>51</sup> Et cum venisset domum, non permisit intrare secum quemquam nisi Petrum et Ioannem et Iacobum et patrem puellae et matrem.</span>
	<span class="versiculo"><sup>52</sup> Flebant autem omnes et plangebant illam. At ille dixit: &#x201c; Nolite flere; non est enim mortua, sed dormit &#x201d;.</span>
	<span class="versiculo"><sup>53</sup> Et deridebant eum scientes quia mortua esset.</span>
	<span class="versiculo"><sup>54</sup> Ipse autem tenens manum eius clamavit dicens: &#x201c; Puella, surge! &#x201d;.</span>
	<span class="versiculo"><sup>55</sup> Et reversus est spiritus eius, et surrexit continuo; et iussit illi dari manducare.</span>
	<span class="versiculo"><sup>56</sup> Et stupuerunt parentes eius, quibus praecepit, ne alicui dicerent, quod factum erat.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
