<div>
	<span class="capitulo">2</span>
	<span class="versiculo"><sup>1</sup> Factum est autem, in diebus illis exiit edictum a Caesare Augusto, ut describeretur universus orbis.</span>
	<span class="versiculo"><sup>2</sup> Haec descriptio prima facta est praeside Syriae Quirino.</span>
	<span class="versiculo"><sup>3</sup> Et ibant omnes, ut profiterentur, singuli in suam civitatem.</span>
	<span class="versiculo"><sup>4</sup> Ascendit autem et Ioseph a Galilaea de civitate Nazareth in Iudaeam in civitatem David, quae vocatur Bethlehem, eo quod esset de domo et familia David,</span>
	<span class="versiculo"><sup>5</sup> ut profiteretur cum Maria desponsata sibi, uxore praegnante.</span>
	<span class="versiculo"><sup>6</sup> Factum est autem, cum essent ibi, impleti sunt dies, ut pareret,</span>
	<span class="versiculo"><sup>7</sup> et peperit filium suum primogenitum; et pannis eum involvit et reclinavit eum in praesepio, quia non erat eis locus in deversorio.</span>
	<span class="versiculo"><sup>8</sup> Et pastores erant in regione eadem vigilantes et custodientes vigilias noctis supra gregem suum.</span>
	<span class="versiculo"><sup>9</sup> Et angelus Domini stetit iuxta illos, et claritas Domini circumfulsit illos, et timuerunt timore magno.</span>
	<span class="versiculo"><sup>10</sup> Et dixit illis angelus: &#x201c; Nolite timere; ecce enim evangelizo vobis gaudium magnum, quod erit omni populo,</span>
	<span class="versiculo"><sup>11</sup> quia natus est vobis hodie Salvator, qui est Christus Dominus, in civitate David.</span>
	<span class="versiculo"><sup>12</sup> Et hoc vobis signum: invenietis infantem pannis involutum et positum in praesepio &#x201d;.</span>
	<span class="versiculo"><sup>13</sup> Et subito facta est cum angelo multitudo militiae caelestis laudantium Deum et dicentium:</span>
	<span class="versiculo"><sup>14</sup> &#x201c; Gloria in altissimis Deo,
et super terram pax in hominibus bonae voluntatis &#x201d;.</span>
	<span class="versiculo"><sup>15</sup> Et factum est, ut discesserunt ab eis angeli in caelum, pastores loquebantur ad invicem: &#x201c; Transeamus usque Bethlehem et videamus hoc verbum, quod factum est, quod Dominus ostendit nobis &#x201d;.</span>
	<span class="versiculo"><sup>16</sup> Et venerunt festinantes et invenerunt Mariam et Ioseph et infantem positum in praesepio.</span>
	<span class="versiculo"><sup>17</sup> Videntes autem notum fecerunt verbum, quod dictum erat illis de puero hoc.</span>
	<span class="versiculo"><sup>18</sup> Et omnes, qui audierunt, mirati sunt de his, quae dicta erant a pastoribus ad ipsos.</span>
	<span class="versiculo"><sup>19</sup> Maria autem conservabat omnia verba haec conferens in corde suo.</span>
	<span class="versiculo"><sup>20</sup> Et reversi sunt pastores glorificantes et laudantes Deum in omnibus, quae audierant et viderant, sicut dictum est ad illos.</span>
	<span class="versiculo"><sup>21</sup> Et postquam consummati sunt dies octo, ut circumcideretur, vocatum est nomen eius Iesus, quod vocatum est ab angelo, priusquam in utero conciperetur.</span>
	<span class="versiculo"><sup>22</sup> Et postquam impleti sunt dies purgationis eorum secundum legem Moysis, tulerunt illum in Hierosolymam, ut sisterent Domino,</span>
	<span class="versiculo"><sup>23</sup> sicut scriptum est in lege Domini: &#x201c; Omne masculinum adaperiens vulvam sanctum Domino vocabitur &#x201d;,</span>
	<span class="versiculo"><sup>24</sup> et ut darent hostiam secundum quod dictum est in lege Domini: par turturum aut duos pullos columbarum.</span>
	<span class="versiculo"><sup>25</sup> Et ecce homo erat in Ierusalem, cui nomen Simeon, et homo iste iustus et timoratus, exspectans consolationem Israel, et Spiritus Sanctus erat super eum;</span>
	<span class="versiculo"><sup>26</sup> et responsum acceperat ab Spiritu Sancto non visurum se mortem nisi prius videret Christum Domini.</span>
	<span class="versiculo"><sup>27</sup> Et venit in Spiritu in templum. Et cum inducerent puerum Iesum parentes eius, ut facerent secundum consuetudinem legis pro eo,</span>
	<span class="versiculo"><sup>28</sup> et ipse accepit eum in ulnas suas et benedixit Deum et dixit:</span>
	<span class="versiculo"><sup>29</sup> &#x201c; Nunc dimittis servum tuum, Domine,
secundum verbum tuum in pace,</span>
	<span class="versiculo"><sup>30</sup> quia viderunt oculi mei
salutare tuum,</span>
	<span class="versiculo"><sup>31</sup> quod parasti
ante faciem omnium populorum,</span>
	<span class="versiculo"><sup>32</sup> lumen ad revelationem gentium
et gloriam plebis tuae Israel &#x201d;.</span>
	<span class="versiculo"><sup>33</sup> Et erat pater eius et mater mirantes super his, quae dicebantur de illo.</span>
	<span class="versiculo"><sup>34</sup> Et benedixit illis Simeon et dixit ad Mariam matrem eius: &#x201c; Ecce positus est hic in ruinam et resurrectionem multorum in Israel et in signum, cui contradicetur</span>
	<span class="versiculo"><sup>35</sup> &#x2014; et tuam ipsius animam pertransiet gladius &#x2014; ut revelentur ex multis cordibus cogitationes &#x201d;.</span>
	<span class="versiculo"><sup>36</sup> Et erat Anna prophetissa, filia Phanuel, de tribu Aser. Haec processerat in diebus multis et vixerat cum viro annis septem a virginitate sua;</span>
	<span class="versiculo"><sup>37</sup> et haec vidua usque ad annos octoginta quattuor, quae non discedebat de templo, ieiuniis et obsecrationibus serviens nocte ac die.</span>
	<span class="versiculo"><sup>38</sup> Et haec ipsa hora superveniens confitebatur Deo et loquebatur de illo omnibus, qui exspectabant redemptionem Ierusalem.</span>
	<span class="versiculo"><sup>39</sup> Et ut perfecerunt omnia secundum legem Domini, reversi sunt in Galilaeam in civitatem suam Nazareth.</span>
	<span class="versiculo"><sup>40</sup> Puer autem crescebat et confortabatur plenus sapientia; et gratia Dei erat super illum.</span>
	<span class="versiculo"><sup>41</sup> Et ibant parentes eius per omnes annos in Ierusalem in die festo Paschae.</span>
	<span class="versiculo"><sup>42</sup> Et cum factus esset annorum duodecim, ascendentibus illis secundum consuetudinem diei festi,</span>
	<span class="versiculo"><sup>43</sup> consummatisque diebus, cum redirent, remansit puer Iesus in Ierusalem, et non cognoverunt parentes eius.</span>
	<span class="versiculo"><sup>44</sup> Existimantes autem illum esse in comitatu, venerunt iter diei et requirebant eum inter cognatos et notos;</span>
	<span class="versiculo"><sup>45</sup> et non invenientes regressi sunt in Ierusalem requirentes eum.</span>
	<span class="versiculo"><sup>46</sup> Et factum est, post triduum invenerunt illum in templo sedentem in medio doctorum, audientem illos et interrogantem eos;</span>
	<span class="versiculo"><sup>47</sup> stupebant autem omnes, qui eum audiebant, super prudentia et responsis eius.</span>
	<span class="versiculo"><sup>48</sup> Et videntes eum admirati sunt, et dixit Mater eius ad illum: &#x201c; Fili, quid fecisti nobis sic? Ecce pater tuus et ego dolentes quaerebamus te &#x201d;.</span>
	<span class="versiculo"><sup>49</sup> Et ait ad illos: &#x201c; Quid est quod me quaerebatis? Nesciebatis quia in his, quae Patris mei sunt, oportet me esse? &#x201d;.</span>
	<span class="versiculo"><sup>50</sup> Et ipsi non intellexerunt verbum, quod locutus est ad illos.</span>
	<span class="versiculo"><sup>51</sup> Et descendit cum eis et venit Nazareth et erat subditus illis. Et mater eius conservabat omnia verba in corde suo.</span>
	<span class="versiculo"><sup>52</sup> Et Iesus proficiebat sapientia et aetate et gratia apud Deum et homines.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
