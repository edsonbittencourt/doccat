<div>
	<span class="capitulo">10</span>
	<span class="versiculo"><sup>1</sup> Post haec autem designavit Dominus alios septuaginta duos et misit illos binos ante faciem suam in omnem civitatem et locum, quo erat ipse venturus.</span>
	<span class="versiculo"><sup>2</sup> Et dicebat illis: &#x201c; Messis quidem multa, operarii autem pauci; rogate ergo Dominum messis, ut mittat operarios in messem suam.</span>
	<span class="versiculo"><sup>3</sup> Ite; ecce ego mitto vos sicut agnos inter lupos.</span>
	<span class="versiculo"><sup>4</sup> Nolite portare sacculum neque peram neque calceamenta et neminem per viam salutaveritis.</span>
	<span class="versiculo"><sup>5</sup> In quamcumque domum intraveritis, primum dicite: &#x201c;Pax huic domui&#x201d;.</span>
	<span class="versiculo"><sup>6</sup> Et si ibi fuerit filius pacis, requiescet super illam pax vestra; sin autem, ad vos revertetur.</span>
	<span class="versiculo"><sup>7</sup> In eadem autem domo manete edentes et bibentes, quae apud illos sunt: dignus enim est operarius mercede sua. Nolite transire de domo in domum.</span>
	<span class="versiculo"><sup>8</sup> Et in quamcumque civitatem intraveritis, et susceperint vos, manducate, quae apponuntur vobis,</span>
	<span class="versiculo"><sup>9</sup> et curate infirmos, qui in illa sunt, et dicite illis: &#x201c;Appropinquavit in vos regnum Dei&#x201d;.</span>
	<span class="versiculo"><sup>10</sup> In quamcumque civitatem intraveritis, et non receperint vos, exeuntes in plateas eius dicite:</span>
	<span class="versiculo"><sup>11</sup> &#x201c;Etiam pulverem, qui adhaesit nobis ad pedes de civitate vestra, extergimus in vos; tamen hoc scitote, quia appropinquavit regnum Dei&#x201d;.</span>
	<span class="versiculo"><sup>12</sup> Dico vobis quia Sodomis in die illa remissius erit quam illi civitati.</span>
	<span class="versiculo"><sup>13</sup> Vae tibi, Chorazin! Vae tibi, Bethsaida! Quia si in Tyro et Sidone factae fuissent virtutes, quae in vobis factae sunt, olim in cilicio et cinere sedentes paeniterent.</span>
	<span class="versiculo"><sup>14</sup> Verumtamen Tyro et Sidoni remissius erit in iudicio quam vobis.</span>
	<span class="versiculo"><sup>15</sup> Et tu, Capharnaum, numquid usque in caelum exaltaberis? Usque ad infernum demergeris!</span>
	<span class="versiculo"><sup>16</sup> Qui vos audit, me audit; et, qui vos spernit, me spernit; qui autem me spernit, spernit eum, qui me misit &#x201d;.</span>
	<span class="versiculo"><sup>17</sup> Reversi sunt autem septuaginta duo cum gaudio dicentes: &#x201c; Domine, etiam daemonia subiciuntur nobis in nomine tuo! &#x201d;.</span>
	<span class="versiculo"><sup>18</sup> Et ait illis: &#x201c; Videbam Satanam sicut fulgur de caelo cadentem.</span>
	<span class="versiculo"><sup>19</sup> Ecce dedi vobis potestatem calcandi supra serpentes et scorpiones et supra omnem virtutem inimici; et nihil vobis nocebit.</span>
	<span class="versiculo"><sup>20</sup> Verumtamen in hoc nolite gaudere, quia spiritus vobis subiciuntur; gaudete autem quod nomina vestra scripta sunt in caelis &#x201d;.</span>
	<span class="versiculo"><sup>21</sup> In ipsa hora exsultavit Spiritu Sancto et dixit: &#x201c; Confiteor tibi, Pater, Domine caeli et terrae, quod abscondisti haec a sapientibus et prudentibus et revelasti ea parvulis; etiam, Pater, quia sic placuit ante te.</span>
	<span class="versiculo"><sup>22</sup> Omnia mihi tradita sunt a Patre meo; et nemo scit qui sit Filius, nisi Pater, et qui sit Pater, nisi Filius et cui voluerit Filius revelare &#x201d;.</span>
	<span class="versiculo"><sup>23</sup> Et conversus ad discipulos seorsum dixit: &#x201c; Beati oculi, qui vident, quae videtis.</span>
	<span class="versiculo"><sup>24</sup> Dico enim vobis: Multi prophetae et reges voluerunt videre, quae vos videtis, et non viderunt, et audire, quae auditis, et non audierunt &#x201d;.</span>
	<span class="versiculo"><sup>25</sup> Et ecce quidam legis peritus surrexit tentans illum dicens: &#x201c; Magister, quid faciendo vitam aeternam possidebo? &#x201d;.</span>
	<span class="versiculo"><sup>26</sup> At ille dixit ad eum: &#x201c; In Lege quid scriptum est? Quomodo legis? &#x201d;.</span>
	<span class="versiculo"><sup>27</sup> Ille autem respondens dixit: &#x201c; Diliges Dominum Deum tuum ex toto corde tuo et ex tota anima tua et ex omnibus viribus tuis et ex omni mente tua et proximum tuum sicut teipsum &#x201d;.</span>
	<span class="versiculo"><sup>28</sup> Dixitque illi: &#x201c; Recte respondisti; hoc fac et vives &#x201d;.</span>
	<span class="versiculo"><sup>29</sup> Ille autem, volens iustificare seipsum, dixit ad Iesum: &#x201c; Et quis est meus proximus? &#x201d;.</span>
	<span class="versiculo"><sup>30</sup> Suscipiens autem Iesus dixit: &#x201c; Homo quidam descendebat ab Ierusalem in Iericho et incidit in latrones, qui etiam despoliaverunt eum et, plagis impositis, abierunt, semivivo relicto.</span>
	<span class="versiculo"><sup>31</sup> Accidit autem, ut sacerdos quidam descenderet eadem via et, viso illo, praeterivit;</span>
	<span class="versiculo"><sup>32</sup> similiter et Levita, cum esset secus locum et videret eum, pertransiit.</span>
	<span class="versiculo"><sup>33</sup> Samaritanus autem quidam iter faciens, venit secus eum et videns eum misericordia motus est,</span>
	<span class="versiculo"><sup>34</sup> et appropians alligavit vulnera eius infundens oleum et vinum; et imponens illum in iumentum suum duxit in stabulum et curam eius egit.</span>
	<span class="versiculo"><sup>35</sup> Et altera die protulit duos denarios et dedit stabulario et ait: &#x201c;Curam illius habe, et, quodcumque supererogaveris, ego, cum rediero, reddam tibi&#x201d;.</span>
	<span class="versiculo"><sup>36</sup> Quis horum trium videtur tibi proximus fuisse illi, qui incidit in latrones? &#x201d;.</span>
	<span class="versiculo"><sup>37</sup> At ille dixit: &#x201c; Qui fecit misericordiam in illum &#x201d;. Et ait illi Iesus: &#x201c; Vade et tu fac similiter &#x201d;.</span>
	<span class="versiculo"><sup>38</sup> Cum autem irent, ipse intravit in quoddam castellum, et mulier quaedam Martha nomine excepit illum.</span>
	<span class="versiculo"><sup>39</sup> Et huic erat soror nomine Maria, quae etiam sedens secus pedes Domini audiebat verbum illius.</span>
	<span class="versiculo"><sup>40</sup> Martha autem satagebat circa frequens ministerium; quae stetit et ait: &#x201c; Domine, non est tibi curae quod soror mea reliquit me solam ministrare? Dic ergo illi, ut me adiuvet &#x201d;.</span>
	<span class="versiculo"><sup>41</sup> Et respondens dixit illi Dominus: &#x201c; Martha, Martha, sollicita es et turbaris erga plurima,</span>
	<span class="versiculo"><sup>42</sup> porro unum est necessarium; Maria enim optimam partem elegit, quae non auferetur ab ea &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
