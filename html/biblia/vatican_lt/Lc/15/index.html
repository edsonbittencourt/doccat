<div>
    <span class="capitulo">15</span>
    <span class="versiculo"><sup>1</sup> Erant autem appropinquantes ei omnes publicani et peccatores, ut audirent illum.</span>
    <span class="versiculo"><sup>2</sup> Et murmurabant pharisaei et scribae dicentes: &#x201c; Hic peccatores recipit et manducat cum illis &#x201d;.</span>
    <span class="versiculo"><sup>3</sup> Et ait ad illos parabolam istam dicens:</span>
    <span class="versiculo"><sup>4</sup> &#x201c; Quis ex vobis homo, qui habet centum oves et si perdiderit unam ex illis, nonne dimittit nonaginta novem in deserto et vadit ad illam, quae perierat, donec inveniat illam?</span>
    <span class="versiculo"><sup>5</sup> Et cum invenerit eam, imponit in umeros suos gaudens</span>
    <span class="versiculo"><sup>6</sup> et veniens domum convocat amicos et vicinos dicens illis: &#x201c;Congratulamini mihi, quia inveni ovem meam, quae perierat&#x201d;.</span>
    <span class="versiculo"><sup>7</sup> Dico vobis: Ita gaudium erit in caelo super uno peccatore paenitentiam agente quam super nonaginta novem iustis, qui non indigent paenitentia.</span>
    <span class="versiculo"><sup>8</sup> Aut quae mulier habens drachmas decem, si perdiderit drachmam unam, nonne accendit lucernam et everrit domum et quaerit diligenter, donec inveniat?</span>
    <span class="versiculo"><sup>9</sup> Et cum invenerit, convocat amicas et vicinas dicens: &#x201c;Congratulamini mihi, quia inveni drachmam, quam perdideram&#x201d;.</span>
    <span class="versiculo"><sup>10</sup> Ita dico vobis: Gaudium fit coram angelis Dei super uno peccatore paenitentiam agente &#x201d;.</span>
    <span class="versiculo"><sup>11</sup> Ait autem: &#x201c; Homo quidam habebat duos filios.</span>
    <span class="versiculo"><sup>12</sup> Et dixit adulescentior ex illis patri: &#x201c;Pater, da mihi portionem substantiae, quae me contingit&#x201d;. Et divisit illis substantiam.</span>
    <span class="versiculo"><sup>13</sup> Et non post multos dies, congregatis omnibus, adulescentior filius peregre profectus est in regionem longinquam et ibi dissipavit substantiam suam vivendo luxuriose.</span>
    <span class="versiculo"><sup>14</sup> Et postquam omnia consummasset, facta est fames valida in regione illa, et ipse coepit egere.</span>
    <span class="versiculo"><sup>15</sup> Et abiit et adhaesit uni civium regionis illius, et misit illum in villam suam, ut pasceret porcos;</span>
    <span class="versiculo"><sup>16</sup> et cupiebat saturari de siliquis, quas porci manducabant, et nemo illi dabat.</span>
    <span class="versiculo"><sup>17</sup> In se autem reversus dixit: &#x201c;Quanti mercennarii patris mei abundant panibus, ego autem hic fame pereo.</span>
    <span class="versiculo"><sup>18</sup> Surgam et ibo ad patrem meum et dicam illi: Pater, peccavi in caelum et coram te</span>
    <span class="versiculo"><sup>19</sup> et iam non sum dignus vocari filius tuus; fac me sicut unum de mercennariis tuis&#x201d;.</span>
    <span class="versiculo"><sup>20</sup> Et surgens venit ad patrem suum.
Cum autem adhuc longe esset, vidit illum pater ipsius et misericordia motus est et accurrens cecidit supra collum eius et osculatus est illum.</span>
    <span class="versiculo"><sup>21</sup> Dixitque ei filius: &#x201c;Pater, peccavi in caelum et coram te; iam non sum dignus vocari filius tuus&#x201d;.</span>
    <span class="versiculo"><sup>22</sup> Dixit autem pater ad servos suos: &#x201c;Cito proferte stolam primam et induite illum et date anulum in manum eius et calceamenta in pedes</span>
    <span class="versiculo"><sup>23</sup> et adducite vitulum saginatum, occidite et manducemus et epulemur,</span>
    <span class="versiculo"><sup>24</sup> quia hic filius meus mortuus erat et revixit, perierat et inventus est&#x201d;. Et coeperunt epulari.</span>
    <span class="versiculo"><sup>25</sup> Erat autem filius eius senior in agro et, cum veniret et appropinquaret domui, audivit symphoniam et choros</span>
    <span class="versiculo"><sup>26</sup> et vocavit unum de servis et interrogavit quae haec essent.</span>
    <span class="versiculo"><sup>27</sup> Isque dixit illi: &#x201c;Frater tuus venit, et occidit pater tuus vitulum saginatum, quia salvum illum recepit&#x201d;.</span>
    <span class="versiculo"><sup>28</sup> Indignatus est autem et nolebat introire. Pater ergo illius egressus coepit rogare illum.</span>
    <span class="versiculo"><sup>29</sup> At ille respondens dixit patri suo: &#x201c;Ecce tot annis servio tibi et numquam mandatum tuum praeterii, et numquam dedisti mihi haedum, ut cum amicis meis epularer;</span>
    <span class="versiculo"><sup>30</sup> sed postquam filius tuus hic, qui devoravit substantiam tuam cum meretricibus, venit, occidisti illi vitulum saginatum&#x201d;.</span>
    <span class="versiculo"><sup>31</sup> At ipse dixit illi: &#x201c;Fili, tu semper mecum es, et omnia mea tua sunt;</span>
    <span class="versiculo"><sup>32</sup> epulari autem et gaudere oportebat, quia frater tuus hic mortuus erat et revixit, perierat et inventus est&#x201d; &#x201d;.</span>
</div>
