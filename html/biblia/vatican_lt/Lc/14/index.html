<div>
	<span class="capitulo">14</span>
	<span class="versiculo"><sup>1</sup> Et factum est, cum intraret in domum cuiusdam principis pharisaeorum sabbato manducare panem, et ipsi observabant eum.</span>
	<span class="versiculo"><sup>2</sup> Et ecce homo quidam hydropicus erat ante illum.</span>
	<span class="versiculo"><sup>3</sup> Et respondens Iesus dixit ad legis peritos et pharisaeos dicens: &#x201c; Licet sabbato curare an non? &#x201d;.</span>
	<span class="versiculo"><sup>4</sup> At illi tacuerunt. Ipse vero apprehensum sanavit eum ac dimisit.</span>
	<span class="versiculo"><sup>5</sup> Et ad illos dixit: &#x201c; Cuius vestrum filius aut bos in puteum cadet, et non continuo extrahet illum die sabbati? &#x201d;.</span>
	<span class="versiculo"><sup>6</sup> Et non poterant ad haec respondere illi.</span>
	<span class="versiculo"><sup>7</sup> Dicebat autem ad invitatos parabolam, intendens quomodo primos accubitus eligerent, dicens ad illos:</span>
	<span class="versiculo"><sup>8</sup> &#x201c; Cum invitatus fueris ab aliquo ad nuptias, non discumbas in primo loco, ne forte honoratior te sit invitatus ab eo,</span>
	<span class="versiculo"><sup>9</sup> et veniens is qui te et illum vocavit, dicat tibi: &#x201c;Da huic locum&#x201d;; et tunc incipias cum rubore novissimum locum tenere.</span>
	<span class="versiculo"><sup>10</sup> Sed cum vocatus fueris, vade, recumbe in novissimo loco, ut, cum venerit qui te invitavit, dicat tibi: &#x201c;Amice, ascende superius&#x201d;; tunc erit tibi gloria coram omnibus simul discumbentibus.</span>
	<span class="versiculo"><sup>11</sup> Quia omnis, qui se exaltat, humiliabitur; et, qui se humiliat, exaltabitur &#x201d;.</span>
	<span class="versiculo"><sup>12</sup> Dicebat autem et ei, qui se invitaverat: &#x201c; Cum facis prandium aut cenam, noli vocare amicos tuos neque fratres tuos neque cognatos neque vicinos divites, ne forte et ipsi te reinvitent, et fiat tibi retributio.</span>
	<span class="versiculo"><sup>13</sup> Sed cum facis convivium, voca pauperes, debiles, claudos, caecos;</span>
	<span class="versiculo"><sup>14</sup> et beatus eris, quia non habent retribuere tibi. Retribuetur enim tibi in resurrectione iustorum &#x201d;.</span>
	<span class="versiculo"><sup>15</sup> Haec cum audisset quidam de simul discumbentibus, dixit illi: &#x201c; Beatus, qui manducabit panem in regno Dei &#x201d;.</span>
	<span class="versiculo"><sup>16</sup> At ipse dixit ei: &#x201c; Homo quidam fecit cenam magnam et vocavit multos;</span>
	<span class="versiculo"><sup>17</sup> et misit servum suum hora cenae dicere invitatis: &#x201c;Venite, quia iam paratum est&#x201d;.</span>
	<span class="versiculo"><sup>18</sup> Et coeperunt simul omnes excusare. Primus dixit ei: &#x201c;Villam emi et necesse habeo exire et videre illam; rogo te, habe me excusatum&#x201d;.</span>
	<span class="versiculo"><sup>19</sup> Et alter dixit: &#x201c;Iuga boum emi quinque et eo probare illa; rogo te, habe me excusatum&#x201d;.</span>
	<span class="versiculo"><sup>20</sup> Et alius dixit: &#x201c;Uxorem duxi et ideo non possum venire&#x201d;.</span>
	<span class="versiculo"><sup>21</sup> Et reversus servus nuntiavit haec domino suo. Tunc iratus pater familias dixit servo suo: &#x201c;Exi cito in plateas et vicos civitatis et pauperes ac debiles et caecos et claudos introduc huc&#x201d;.</span>
	<span class="versiculo"><sup>22</sup> Et ait servus: &#x201c;Domine, factum est, ut imperasti, et adhuc locus est&#x201d;.</span>
	<span class="versiculo"><sup>23</sup> Et ait dominus servo: &#x201c;Exi in vias et saepes, et compelle intrare, ut impleatur domus mea.</span>
	<span class="versiculo"><sup>24</sup> Dico autem vobis, quod nemo virorum illorum, qui vocati sunt, gustabit cenam meam&#x201d; &#x201d;.</span>
	<span class="versiculo"><sup>25</sup> Ibant autem turbae multae cum eo; et conversus dixit ad illos:</span>
	<span class="versiculo"><sup>26</sup> &#x201c; Si quis venit ad me et non odit patrem suum et matrem et uxorem et filios et fratres et sorores, adhuc et animam suam, non potest esse meus discipulus.</span>
	<span class="versiculo"><sup>27</sup> Et, qui non baiulat crucem suam et venit post me, non potest esse meus discipulus.</span>
	<span class="versiculo"><sup>28</sup> Quis enim ex vobis volens turrem aedificare, non prius sedens computat sumptus, si habet ad perficiendum?</span>
	<span class="versiculo"><sup>29</sup> Ne, posteaquam posuerit fundamentum et non potuerit perficere, omnes, qui vident, incipiant illudere ei</span>
	<span class="versiculo"><sup>30</sup> dicentes: &#x201c;Hic homo coepit aedificare et non potuit consummare&#x201d;.</span>
	<span class="versiculo"><sup>31</sup> Aut quis rex, iturus committere bellum adversus alium regem, non sedens prius cogitat, si possit cum decem milibus occurrere ei, qui cum viginti milibus venit ad se?</span>
	<span class="versiculo"><sup>32</sup> Alioquin, adhuc illo longe agente, legationem mittens rogat ea, quae pacis sunt.</span>
	<span class="versiculo"><sup>33</sup> Sic ergo omnis ex vobis, qui non renuntiat omnibus, quae possidet, non potest meus esse discipulus.</span>
	<span class="versiculo"><sup>34</sup> Bonum est sal; si autem sal quoque evanuerit, in quo condietur?</span>
	<span class="versiculo"><sup>35</sup> Neque in terram neque in sterquilinium utile est, sed foras proiciunt illud. Qui habet aures audiendi, audiat &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
