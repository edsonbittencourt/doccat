<div>
	<span class="capitulo">3</span>
	<span class="versiculo"><sup>1</sup> Anno autem quinto decimo imperii Tiberii Caesaris, procurante Pontio Pilato Iudaeam, tetrarcha autem Galilaeae Herode, Philippo autem fratre eius tetrarcha Ituraeae et Trachonitidis regionis, et Lysania Abilinae tetrarcha,</span>
	<span class="versiculo"><sup>2</sup> sub principe sacerdotum Anna et Caipha, factum est verbum Dei super Ioannem Zachariae filium in deserto.</span>
	<span class="versiculo"><sup>3</sup> Et venit in omnem regionem circa Iordanem praedicans baptismum paenitentiae in remissionem peccatorum,</span>
	<span class="versiculo"><sup>4</sup> sicut scriptum est in libro sermonum Isaiae prophetae:
&#x201c; Vox clamantis in deserto:
&#x201c;Parate viam Domini,
rectas facite semitas eius.</span>
	<span class="versiculo"><sup>5</sup> Omnis vallis implebitur,
et omnis mons et collis humiliabitur;
et erunt prava in directa,
et aspera in vias planas:</span>
	<span class="versiculo"><sup>6</sup> et videbit omnis caro salutare Dei&#x201d; &#x201d;.</span>
	<span class="versiculo"><sup>7</sup> Dicebat ergo ad turbas, quae exibant, ut baptizarentur ab ipso: &#x201c; Genimina viperarum, quis ostendit vobis fugere a ventura ira?</span>
	<span class="versiculo"><sup>8</sup> Facite ergo fructus dignos paenitentiae et ne coeperitis dicere in vobis ipsis: &#x201c;Patrem habemus Abraham&#x201d;; dico enim vobis quia potest Deus de lapidibus istis suscitare Abrahae filios.</span>
	<span class="versiculo"><sup>9</sup> Iam enim et securis ad radicem arborum posita est; omnis ergo arbor non faciens fructum bonum exciditur et in ignem mittitur &#x201d;.</span>
	<span class="versiculo"><sup>10</sup> Et interrogabant eum turbae dicentes: &#x201c; Quid ergo faciemus? &#x201d;.</span>
	<span class="versiculo"><sup>11</sup> Respondens autem dicebat illis: &#x201c; Qui habet duas tunicas, det non habenti; et, qui habet escas, similiter faciat &#x201d;.</span>
	<span class="versiculo"><sup>12</sup> Venerunt autem et publicani, ut baptizarentur, et dixerunt ad illum: &#x201c; Magister, quid faciemus? &#x201d;.</span>
	<span class="versiculo"><sup>13</sup> At ille dixit ad eos: &#x201c; Nihil amplius quam constitutum est vobis, faciatis &#x201d;.</span>
	<span class="versiculo"><sup>14</sup> Interrogabant autem eum et milites dicentes: &#x201c; Quid faciemus et nos? &#x201d;. Et ait illis: &#x201c; Neminem concutiatis neque calumniam faciatis et contenti estote stipendiis vestris &#x201d;.</span>
	<span class="versiculo"><sup>15</sup> Existimante autem populo et cogitantibus omnibus in cordibus suis de Ioanne, ne forte ipse esset Christus,</span>
	<span class="versiculo"><sup>16</sup> respondit Ioannes dicens omnibus: &#x201c; Ego quidem aqua baptizo vos. Venit autem fortior me, cuius non sum dignus solvere corrigiam calceamentorum eius: ipse vos baptizabit in Spiritu Sancto et igni;</span>
	<span class="versiculo"><sup>17</sup> cuius ventilabrum in manu eius ad purgandam aream suam et ad congregandum triticum in horreum suum, paleas autem comburet igni inexstinguibili &#x201d;.</span>
	<span class="versiculo"><sup>18</sup> Multa quidem et alia exhortans evangelizabat populum.</span>
	<span class="versiculo"><sup>19</sup> Herodes autem tetrarcha, cum corriperetur ab illo de Herodiade uxore fratris sui et de omnibus malis, quae fecit Herodes,</span>
	<span class="versiculo"><sup>20</sup> adiecit et hoc supra omnia et inclusit Ioannem in carcere.</span>
	<span class="versiculo"><sup>21</sup> Factum est autem, cum baptizaretur omnis populus, et Iesu baptizato et orante, apertum est caelum,</span>
	<span class="versiculo"><sup>22</sup> et descendit Spiritus Sanctus corporali specie sicut columba super ipsum; et vox de caelo facta est: &#x201c; Tu es Filius meus dilectus; in te complacui mihi &#x201d;.</span>
	<span class="versiculo"><sup>23</sup> Et ipse Iesus erat incipiens quasi annorum triginta, ut putabatur, filius Ioseph, qui fuit Heli,</span>
	<span class="versiculo"><sup>24</sup> qui fuit Matthat, qui fuit Levi, qui fuit Melchi, qui fuit Iannae, qui fuit Ioseph,</span>
	<span class="versiculo"><sup>25</sup> qui fuit Matthathiae, qui fuit Amos, qui fuit Nahum, qui fuit Esli, qui fuit Naggae,</span>
	<span class="versiculo"><sup>26</sup> qui fuit Maath, qui fuit Matthathiae, qui fuit Semei, qui fuit Iosech, qui fuit Ioda,</span>
	<span class="versiculo"><sup>27</sup> qui fuit Ioanna, qui fuit Resa, qui fuit Zorobabel, qui fuit Salathiel, qui fuit Neri,</span>
	<span class="versiculo"><sup>28</sup> qui fuit Melchi, qui fuit Addi, qui fuit Cosam, qui fuit Elmadam, qui fuit Her,</span>
	<span class="versiculo"><sup>29</sup> qui fuit Iesu, qui fuit Eliezer, qui fuit Iorim, qui fuit Matthat, qui fuit Levi,</span>
	<span class="versiculo"><sup>30</sup> qui fuit Simeon, qui fuit Iudae, qui fuit Ioseph, qui fuit Iona, qui fuit Eliachim,</span>
	<span class="versiculo"><sup>31</sup> qui fuit Melea, qui fuit Menna, qui fuit Matthatha, qui fuit Nathan, qui fuit David,</span>
	<span class="versiculo"><sup>32</sup> qui fuit Iesse, qui fuit Obed, qui fuit Booz, qui fuit Salmon, qui fuit Naasson,</span>
	<span class="versiculo"><sup>33</sup> qui fuit Aminadab, qui fuit Admin, qui fuit Arni, qui fuit Esrom, qui fuit Phares, qui fuit Iudae,</span>
	<span class="versiculo"><sup>34</sup> qui fuit Iacob, qui fuit Isaac, qui fuit Abrahae, qui fuit Thare, qui fuit Nachor,</span>
	<span class="versiculo"><sup>35</sup> qui fuit Seruch, qui fuit Ragau, qui fuit Phaleg, qui fuit Heber, qui fuit Sala,</span>
	<span class="versiculo"><sup>36</sup> qui fuit Cainan, qui fuit Arphaxad, qui fuit Sem, qui fuit Noe, qui fuit Lamech,</span>
	<span class="versiculo"><sup>37</sup> qui fuit Mathusala, qui fuit Henoch, qui fuit Iared, qui fuit Malaleel, qui fuit Cainan,</span>
	<span class="versiculo"><sup>38</sup> qui fuit Enos, qui fuit Seth, qui fuit Adam, qui fuit Dei.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
