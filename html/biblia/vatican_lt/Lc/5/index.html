<div>
	<span class="capitulo">5</span>
	<span class="versiculo"><sup>1</sup> Factum est autem, cum turba urgeret illum et audiret verbum Dei, et ipse stabat secus stagnum Genesareth</span>
	<span class="versiculo"><sup>2</sup> et vidit duas naves stantes secus stagnum; piscatores autem descenderant de illis et lavabant retia.</span>
	<span class="versiculo"><sup>3</sup> Ascendens autem in unam navem, quae erat Simonis, rogavit eum a terra reducere pusillum; et sedens docebat de navicula turbas.</span>
	<span class="versiculo"><sup>4</sup> Ut cessavit autem loqui, dixit ad Simonem: &#x201c; Duc in altum et laxate retia vestra in capturam &#x201d;.</span>
	<span class="versiculo"><sup>5</sup> Et respondens Simon dixit: &#x201c; Praeceptor, per totam noctem laborantes nihil cepimus; in verbo autem tuo laxabo retia &#x201d;.</span>
	<span class="versiculo"><sup>6</sup> Et cum hoc fecissent, concluserunt piscium multitudinem copiosam; rumpebantur autem retia eorum.</span>
	<span class="versiculo"><sup>7</sup> Et annuerunt sociis, qui erant in alia navi, ut venirent et adiuvarent eos; et venerunt et impleverunt ambas naviculas, ita ut mergerentur.</span>
	<span class="versiculo"><sup>8</sup> Quod cum videret Simon Petrus, procidit ad genua Iesu dicens: &#x201c; Exi a me, quia homo peccator sum, Domine &#x201d;.</span>
	<span class="versiculo"><sup>9</sup> Stupor enim circumdederat eum et omnes, qui cum illo erant, in captura piscium, quos ceperant;</span>
	<span class="versiculo"><sup>10</sup> similiter autem et Iacobum et Ioannem, filios Zebedaei, qui erant socii Simonis. Et ait ad Simonem Iesus: &#x201c; Noli timere; ex hoc iam homines eris capiens &#x201d;.</span>
	<span class="versiculo"><sup>11</sup> Et subductis ad terram navibus, relictis omnibus, secuti sunt illum.</span>
	<span class="versiculo"><sup>12</sup> Et factum est, cum esset in una civitatum, et ecce vir plenus lepra; et videns Iesum et procidens in faciem rogavit eum dicens: &#x201c; Domine, si vis, potes me mundare &#x201d;.</span>
	<span class="versiculo"><sup>13</sup> Et extendens manum tetigit illum dicens: &#x201c; Volo, mundare! &#x201d;; et confestim lepra discessit ab illo.</span>
	<span class="versiculo"><sup>14</sup> Et ipse praecepit illi, ut nemini diceret, sed: &#x201c; Vade, ostende te sacerdoti et offer pro emundatione tua, sicut praecepit Moyses, in testimonium illis &#x201d;.</span>
	<span class="versiculo"><sup>15</sup> Perambulabat autem magis sermo de illo, et conveniebant turbae multae, ut audirent et curarentur ab infirmitatibus suis;</span>
	<span class="versiculo"><sup>16</sup> ipse autem secedebat in desertis et orabat.</span>
	<span class="versiculo"><sup>17</sup> Et factum est, in una dierum, et ipse erat docens, et erant pharisaei sedentes et legis doctores, qui venerant ex omni castello Galilaeae et Iudaeae et Ierusalem; et virtus Domini erat ei ad sanandum.</span>
	<span class="versiculo"><sup>18</sup> Et ecce viri portantes in lecto hominem, qui erat paralyticus, et quaerebant eum inferre et ponere ante eum.</span>
	<span class="versiculo"><sup>19</sup> Et non invenientes qua parte illum inferrent prae turba, ascenderunt supra tectum et per tegulas summiserunt illum cum lectulo in medium ante Iesum.</span>
	<span class="versiculo"><sup>20</sup> Quorum fidem ut vidit, dixit: &#x201c; Homo, remittuntur tibi peccata tua &#x201d;.</span>
	<span class="versiculo"><sup>21</sup> Et coeperunt cogitare scribae et pharisaei dicentes: &#x201c; Quis est hic, qui loquitur blasphemias? Quis potest dimittere peccata nisi solus Deus? &#x201d;.</span>
	<span class="versiculo"><sup>22</sup> Ut cognovit autem Iesus cogitationes eorum, respondens dixit ad illos: &#x201c; Quid cogitatis in cordibus vestris?</span>
	<span class="versiculo"><sup>23</sup> Quid est facilius, dicere: &#x201c;Dimittuntur tibi peccata tua&#x201d;, an dicere: &#x201c;Surge et ambula&#x201d;?</span>
	<span class="versiculo"><sup>24</sup> Ut autem sciatis quia Filius hominis potestatem habet in terra dimittere peccata &#x2014; ait paralytico - : Tibi dico: Surge, tolle lectulum tuum et vade in domum tuam &#x201d;.</span>
	<span class="versiculo"><sup>25</sup> Et confestim surgens coram illis tulit, in quo iacebat, et abiit in domum suam magnificans Deum.</span>
	<span class="versiculo"><sup>26</sup> Et stupor apprehendit omnes, et magnificabant Deum; et repleti sunt timore dicentes: &#x201c; Vidimus mirabilia hodie &#x201d;.</span>
	<span class="versiculo"><sup>27</sup> Et post haec exiit et vidit publicanum nomine Levi sedentem ad teloneum et ait illi: &#x201c; Sequere me &#x201d;.</span>
	<span class="versiculo"><sup>28</sup> Et relictis omnibus, surgens secutus est eum.</span>
	<span class="versiculo"><sup>29</sup> Et fecit ei convivium magnum Levi in domo sua; et erat turba multa publicanorum et aliorum, qui cum illis erant discumbentes.</span>
	<span class="versiculo"><sup>30</sup> Et murmurabant pharisaei et scribae eorum adversus discipulos eius dicentes: &#x201c; Quare cum publicanis et peccatoribus manducatis et bibitis? &#x201d;.</span>
	<span class="versiculo"><sup>31</sup> Et respondens Iesus dixit ad illos: &#x201c; Non egent, qui sani sunt, medico, sed qui male habent.</span>
	<span class="versiculo"><sup>32</sup> Non veni vocare iustos sed peccatores in paenitentiam &#x201d;.</span>
	<span class="versiculo"><sup>33</sup> At illi dixerunt ad eum: &#x201c; Discipuli Ioannis ieiunant frequenter et obsecrationes faciunt, similiter et pharisaeorum; tui autem edunt et bibunt &#x201d;.</span>
	<span class="versiculo"><sup>34</sup> Quibus Iesus ait: &#x201c; Numquid potestis convivas nuptiarum, dum cum illis est sponsus, facere ieiunare?</span>
	<span class="versiculo"><sup>35</sup> Venient autem dies; et cum ablatus fuerit ab illis sponsus, tunc ieiunabunt in illis diebus &#x201d;.</span>
	<span class="versiculo"><sup>36</sup> Dicebat autem et similitudinem ad illos: &#x201c; Nemo abscindit commissuram a vestimento novo et immittit in vestimentum vetus; alioquin et novum rumpet, et veteri non conveniet commissura a novo.</span>
	<span class="versiculo"><sup>37</sup> Et nemo mittit vinum novum in utres veteres; alioquin rumpet vinum novum utres et ipsum effundetur, et utres peribunt;</span>
	<span class="versiculo"><sup>38</sup> sed vinum novum in utres novos mittendum est.</span>
	<span class="versiculo"><sup>39</sup> Et nemo bibens vetus vult novum; dicit enim: &#x201c;Vetus melius est!&#x201d; &#x201d;.</span>
</div>
