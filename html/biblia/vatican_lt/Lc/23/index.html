<div>
    <span class="capitulo">23</span>
    <span class="versiculo"><sup>1</sup> Et surgens omnis multitudo eorum duxerunt illum ad Pilatum.</span>
    <span class="versiculo"><sup>2</sup> Coeperunt autem accusare illum dicentes: &#x201c; Hunc invenimus subvertentem gentem nostram et prohibentem tributa dare Caesari et dicentem se Christum regem esse &#x201d;.</span>
    <span class="versiculo"><sup>3</sup> Pilatus autem interrogavit eum dicens: &#x201c; Tu es rex Iudaeorum? &#x201d;. At ille respondens ait: &#x201c; Tu dicis &#x201d;.</span>
    <span class="versiculo"><sup>4</sup> Ait autem Pilatus ad principes sacerdotum et turbas: &#x201c; Nihil invenio causae in hoc homine &#x201d;.</span>
    <span class="versiculo"><sup>5</sup> At illi invalescebant dicentes: &#x201c; Commovet populum docens per universam Iudaeam et in cipiens a Galilaea usque huc! &#x201d;.</span>
    <span class="versiculo"><sup>6</sup> Pilatus autem audiens interrogavit si homo Galilaeus esset;</span>
    <span class="versiculo"><sup>7</sup> et ut cognovit quod de Herodis potestate esset, remisit eum ad Herodem, qui et ipse Hierosolymis erat illis diebus.</span>
    <span class="versiculo"><sup>8</sup> Herodes autem, viso Iesu, gavisus est valde; erat enim cupiens ex multo tempore videre eum, eo quod audiret de illo et sperabat signum aliquod videre ab eo fieri.</span>
    <span class="versiculo"><sup>9</sup> Interrogabat autem illum multis sermonibus; at ipse nihil illi respondebat.</span>
    <span class="versiculo"><sup>10</sup> Stabant etiam principes sacerdotum et scribae constanter accusantes eum.</span>
    <span class="versiculo"><sup>11</sup> Sprevit autem illum Herodes cum exercitu suo et illusit indutum veste alba et remisit ad Pilatum.</span>
    <span class="versiculo"><sup>12</sup> Facti sunt autem amici inter se Herodes et Pilatus in ipsa die; nam antea inimici erant ad invicem.</span>
    <span class="versiculo"><sup>13</sup> Pilatus autem, convocatis principibus sacerdotum et magistratibus et plebe,</span>
    <span class="versiculo"><sup>14</sup> dixit ad illos: &#x201c; Obtulistis mihi hunc hominem quasi avertentem populum, et ecce ego coram vobis interrogans nullam causam inveni in homine isto ex his, in quibus eum accusatis,</span>
    <span class="versiculo"><sup>15</sup> sed
neque Herodes; remisit enim illum ad nos. Et ecce nihil dignum morte actum est ei.</span>
    <span class="versiculo"><sup>16</sup> Emendatum ergo illum dimittam &#x201d;.</span>
    <span class="versiculo"><sup>(17)</sup> </span>
    <span class="versiculo"><sup>18</sup> Exclamavit autem universa turba dicens: &#x201c; Tolle hunc et dimitte nobis Barabbam! &#x201d;,</span>
    <span class="versiculo"><sup>19</sup> qui erat propter seditionem quandam factam in civitate et homicidium missus in carcerem.</span>
    <span class="versiculo"><sup>20</sup> Iterum autem Pilatus locutus est ad illos volens dimittere Iesum,</span>
    <span class="versiculo"><sup>21</sup> at illi succlamabant dicentes: &#x201c; Crucifige, crucifige illum! &#x201d;.</span>
    <span class="versiculo"><sup>22</sup> Ille autem tertio dixit ad illos: &#x201c; Quid enim mali fecit iste? Nullam causam mortis invenio in eo; corripiam ergo illum et dimittam &#x201d;.</span>
    <span class="versiculo"><sup>23</sup> At illi instabant vocibus magnis postulantes, ut crucifigeretur, et invalescebant voces eorum.</span>
    <span class="versiculo"><sup>24</sup> Et Pilatus adiudicavit fieri petitionem eorum:</span>
    <span class="versiculo"><sup>25</sup> dimisit autem eum, qui propter seditionem et homicidium missus fuerat in carcerem, quem petebant; Iesum vero tradidit voluntati eorum.</span>
    <span class="versiculo"><sup>26</sup> Et cum abducerent eum, apprehenderunt Simonem quendam Cyrenensem venientem de villa et imposuerunt illi crucem portare post Iesum.</span>
    <span class="versiculo"><sup>27</sup> Sequebatur autem illum multa turba populi et mulierum, quae plangebant et lamentabant eum.</span>
    <span class="versiculo"><sup>28</sup> Conversus autem ad illas Iesus dixit: &#x201c; Filiae Ierusalem, nolite flere super me, sed super vos ipsas flete et super filios vestros,</span>
    <span class="versiculo"><sup>29</sup> quoniam ecce venient dies, in quibus dicent: &#x201c;Beatae steriles et ventres, qui non genuerunt, et ubera, quae non lactaverunt!&#x201d;.</span>
    <span class="versiculo"><sup>30</sup> Tunc incipient dicere montibus: &#x201c;Cadite super nos!&#x201d;, et collibus: &#x201c;Operite nos!&#x201d;,</span>
    <span class="versiculo"><sup>31</sup> quia si in viridi ligno haec faciunt, in arido quid fiet? &#x201d;.</span>
    <span class="versiculo"><sup>32</sup> Ducebantur autem et alii duo nequam cum eo, ut interficerentur.</span>
    <span class="versiculo"><sup>33</sup> Et postquam venerunt in locum, qui vocatur Calvariae, ibi crucifixerunt eum et latrones, unum a dextris et alterum a sinistris.</span>
    <span class="versiculo"><sup>34</sup> Iesus autem dicebat: &#x201c; Pater, dimitte illis, non enim sciunt quid faciunt &#x201d;.
Dividentes vero vestimenta eius miserunt sortes.</span>
    <span class="versiculo"><sup>35</sup> Et stabat populus exspectans. Et deridebant illum et principes dicentes: &#x201c; Alios salvos fecit; se salvum faciat, si hic est Christus Dei electus! &#x201d;.</span>
    <span class="versiculo"><sup>36</sup> Illudebant autem ei et milites accedentes, acetum offerentes illi</span>
    <span class="versiculo"><sup>37</sup> et dicentes: &#x201c; Si tu es rex Iudaeorum, salvum te fac! &#x201d;.</span>
    <span class="versiculo"><sup>38</sup> Erat autem et superscriptio super illum: &#x201c; Hic est rex Iudaeorum &#x201d;.</span>
    <span class="versiculo"><sup>39</sup> Unus autem de his, qui pendebant, latronibus blasphemabat eum dicens: &#x201c; Nonne tu es Christus? Salvum fac temetipsum et nos! &#x201d;.</span>
    <span class="versiculo"><sup>40</sup> Respondens autem alter increpabat illum dicens: &#x201c; Neque tu times Deum, quod in eadem damnatione es?</span>
    <span class="versiculo"><sup>41</sup> Et nos quidem iuste, nam digna factis recipimus! Hic vero nihil mali gessit &#x201d;.</span>
    <span class="versiculo"><sup>42</sup> Et dicebat: &#x201c; Iesu, memento mei, cum veneris in regnum tuum &#x201d;.</span>
    <span class="versiculo"><sup>43</sup> Et dixit illi: &#x201c; Amen dico tibi: Hodie mecum eris in paradiso &#x201d;.</span>
    <span class="versiculo"><sup>44</sup> Et erat iam fere hora sexta, et tenebrae factae sunt in universa terra usque in horam nonam,</span>
    <span class="versiculo"><sup>45</sup> et obscuratus est sol, et velum templi scissum est medium.</span>
    <span class="versiculo"><sup>46</sup> Et clamans voce magna Iesus ait: &#x201c; Pater, in manus tuas commendo spiritum meum &#x201d;; et haec dicens exspiravit.</span>
    <span class="versiculo"><sup>47</sup> Videns autem centurio, quod factum fuerat, glorificavit Deum dicens: &#x201c; Vere hic homo iustus erat! &#x201d;.</span>
    <span class="versiculo"><sup>48</sup> Et omnis turba eorum, qui simul aderant ad spectaculum istud et videbant, quae fiebant, percutientes pectora sua revertebantur.</span>
    <span class="versiculo"><sup>49</sup> Stabant autem omnes noti eius a longe et mulieres, quae secutae erant eum a Galilaea, haec videntes.</span>
    <span class="versiculo"><sup>50</sup> Et ecce vir nomine Ioseph, qui erat decurio, vir bonus et iustus</span>
    <span class="versiculo"><sup>51</sup> Hic non consenserat consilio et actibus eorum &#x2014; ab Arimathaea civitate Iudaeorum, qui exspectabat regnum Dei,</span>
    <span class="versiculo"><sup>52</sup> hic accessit ad Pilatum et petiit corpus Iesu</span>
    <span class="versiculo"><sup>53</sup> et depositum involvit sindone et posuit eum in monumento exciso, in quo nondum quisquam positus fuerat.</span>
    <span class="versiculo"><sup>54</sup> Et dies erat Parasceves, et sabbatum illucescebat.</span>
    <span class="versiculo"><sup>55</sup> Subsecutae autem mulieres, quae cum ipso venerant de Galilaea, viderunt monumentum et quemadmodum positum erat corpus eius;</span>
    <span class="versiculo"><sup>56</sup> et revertentes paraverunt aromata et unguenta et sabbato quidem siluerunt secundum mandatum.</span>
</div>
