<div>
    <span class="capitulo">19</span>
    <span class="versiculo"><sup>1</sup> Et ingressus perambulabat Iericho.</span>
    <span class="versiculo"><sup>2</sup> Et ecce vir nomine Zacchaeus, et hic erat princeps publicanorum et ipse dives.</span>
    <span class="versiculo"><sup>3</sup> Et quaerebat videre Iesum, quis esset, et non poterat prae turba, quia statura pusillus erat.</span>
    <span class="versiculo"><sup>4</sup> Et praecurrens ascendit in arborem sycomorum, ut videret illum, quia inde erat transiturus.</span>
    <span class="versiculo"><sup>5</sup> Et cum venisset ad locum, suspiciens Iesus dixit ad eum: &#x201c; Zacchaee, festinans descende, nam hodie in domo tua oportet me manere &#x201d;.</span>
    <span class="versiculo"><sup>6</sup> Et festinans descendit et excepit illum gaudens.</span>
    <span class="versiculo"><sup>7</sup> Et cum viderent, omnes murmurabant dicentes: &#x201c; Ad hominem peccatorem divertit! &#x201d;.</span>
    <span class="versiculo"><sup>8</sup> Stans autem Zacchaeus dixit ad Dominum: &#x201c; Ecce dimidium bonorum meorum, Domine, do pauperibus et, si quid aliquem defraudavi, reddo quadruplum &#x201d;.</span>
    <span class="versiculo"><sup>9</sup> Ait autem Iesus ad eum: &#x201c; Hodie salus domui huic facta est, eo quod et ipse filius sit Abrahae;</span>
    <span class="versiculo"><sup>10</sup> venit enim Filius hominis quaerere et salvum facere, quod perierat &#x201d;.</span>
    <span class="versiculo"><sup>11</sup> Haec autem illis audientibus, adiciens dixit parabolam, eo quod esset prope Ierusalem, et illi existimarent quod confestim regnum Dei manifestaretur.</span>
    <span class="versiculo"><sup>12</sup> Dixit ergo: &#x201c; Homo quidam nobilis abiit in regionem longinquam accipere sibi regnum et reverti.</span>
    <span class="versiculo"><sup>13</sup> Vocatis autem decem servis suis, dedit illis decem minas et ait ad illos: &#x201c;Negotiamini, dum venio&#x201d;.</span>
    <span class="versiculo"><sup>14</sup> Cives autem eius oderant illum et miserunt legationem post illum dicentes: &#x201c;Nolumus hunc regnare super nos!&#x201d;.</span>
    <span class="versiculo"><sup>15</sup> Et factum est ut rediret, accepto regno, et iussit ad se vocari servos illos, quibus dedit pecuniam, ut sciret quantum negotiati essent.</span>
    <span class="versiculo"><sup>16</sup> Venit autem primus dicens: &#x201c;Domine, mina tua decem minas acquisivit&#x201d;.</span>
    <span class="versiculo"><sup>17</sup> Et ait illi: &#x201c;Euge, bone serve; quia in modico fidelis fuisti, esto potestatem habens supra decem civitates&#x201d;.</span>
    <span class="versiculo"><sup>18</sup> Et alter venit dicens: &#x201c;Mina tua, domine, fecit quinque minas&#x201d;.</span>
    <span class="versiculo"><sup>19</sup> Et huic ait: &#x201c;Et tu esto supra quinque civitates&#x201d;.</span>
    <span class="versiculo"><sup>20</sup> Et alter venit dicens: &#x201c;Domine, ecce mina tua, quam habui repositam in sudario;</span>
    <span class="versiculo"><sup>21</sup> timui enim te, quia homo austerus es: tollis, quod non posuisti, et metis, quod non seminasti&#x201d;.</span>
    <span class="versiculo"><sup>22</sup> Dicit ei: &#x201c;De ore tuo te iudico, serve nequam! Sciebas quod ego austerus homo sum, tollens quod non posui et metens quod non seminavi?</span>
    <span class="versiculo"><sup>23</sup> Et quare non dedisti pecuniam meam ad mensam? Et ego veniens cum usuris utique exegissem illud&#x201d;.</span>
    <span class="versiculo"><sup>24</sup> Et adstantibus dixit: &#x201c;Auferte ab illo minam et date illi, qui decem minas habet&#x201d;.</span>
    <span class="versiculo"><sup>25</sup> Et dixerunt ei: &#x201c;Domine, habet decem minas!&#x201d;.</span>
    <span class="versiculo"><sup>26</sup> Dico vobis: &#x201c;Omni habenti dabitur; ab eo autem, qui non habet, et, quod habet, auferetur.</span>
    <span class="versiculo"><sup>27</sup> Verumtamen inimicos meos illos, qui noluerunt me regnare super se, adducite huc et interficite ante me! &#x201d;.</span>
    <span class="versiculo"><sup>28</sup> Et his dictis, praecedebat ascendens Hierosolymam.</span>
    <span class="versiculo"><sup>29</sup> Et factum est, cum appropinquasset ad Bethfage et Bethaniam, ad montem, qui vocatur Oliveti, misit duos discipulos</span>
    <span class="versiculo"><sup>30</sup> dicens: &#x201c; Ite in castellum, quod contra est, in quod introeuntes invenietis pullum asinae alligatum, cui nemo umquam hominum sedit; solvite illum et adducite.</span>
    <span class="versiculo"><sup>31</sup> Et si quis vos interrogaverit: &#x201c;Quare solvitis?&#x201d;, sic dicetis: &#x201c;Dominus eum necessarium habet&#x201d; &#x201d;.</span>
    <span class="versiculo"><sup>32</sup> Abierunt autem, qui missi erant, et invenerunt, sicut dixit illis.</span>
    <span class="versiculo"><sup>33</sup> Solventibus autem illis pullum, dixerunt domini eius ad illos: &#x201c; Quid solvitis pullum? &#x201d;.</span>
    <span class="versiculo"><sup>34</sup> At illi dixerunt: &#x201c; Dominus eum necessarium habet &#x201d;.</span>
    <span class="versiculo"><sup>35</sup> Et duxerunt illum ad Iesum; et iactantes vestimenta sua supra pullum, imposuerunt Iesum.</span>
    <span class="versiculo"><sup>36</sup> Eunte autem illo, substernebant vestimenta sua in via.</span>
    <span class="versiculo"><sup>37</sup> Et cum appropinquaret iam ad descensum montis Oliveti, coeperunt omnis multitudo discipulorum gaudentes laudare Deum voce magna super omnibus, quas viderant, virtutibus</span>
    <span class="versiculo"><sup>38</sup> dicentes:
&#x201c; Benedictus, qui venit rex in nomine Domini!
Pax in caelo, et gloria in excelsis! &#x201d;.</span>
    <span class="versiculo"><sup>39</sup> Et quidam pharisaeorum de turbis dixerunt ad illum: &#x201c; Magister, increpa discipulos tuos! &#x201d;.</span>
    <span class="versiculo"><sup>40</sup> Et respondens dixit: &#x201c; Dico vobis: Si hi tacuerint, lapides clamabunt! &#x201d;.</span>
    <span class="versiculo"><sup>41</sup> Et ut appropinquavit, videns civitatem flevit super illam</span>
    <span class="versiculo"><sup>42</sup> dicens: &#x201c; Si cognovisses et tu in hac die, quae ad pacem tibi! Nunc autem abscondita sunt ab oculis tuis.</span>
    <span class="versiculo"><sup>43</sup> Quia venient dies in te, et circumdabunt te inimici tui vallo et obsidebunt te et coangustabunt te undique</span>
    <span class="versiculo"><sup>44</sup> et ad terram prosternent te et filios tuos, qui in te sunt, et non relinquent in te lapidem super lapidem, eo quod non cognoveris tempus visitationis tuae &#x201d;.</span>
    <span class="versiculo"><sup>45</sup> Et ingressus in templum, coepit eicere vendentes</span>
    <span class="versiculo"><sup>46</sup> dicens illis: &#x201c; Scriptum est: &#x201c;Et erit domus mea domus orationis&#x201d;. Vos autem fecistis illam speluncam latronum &#x201d;.</span>
    <span class="versiculo"><sup>47</sup> Et erat docens cotidie in templo. Principes autem sacerdotum et scribae et principes plebis quaerebant illum perdere</span>
    <span class="versiculo"><sup>48</sup> et non inveniebant quid facerent; omnis enim populus suspensus erat audiens illum.</span>
</div>
