<div>
	<span class="capitulo">17</span>
	<span class="versiculo"><sup>1</sup> Et ad discipulos suos ait: &#x201c; Impossibile est ut non veniant scandala; vae autem illi, per quem veniunt!</span>
	<span class="versiculo"><sup>2</sup> Utilius est illi, si lapis molaris imponatur circa collum eius et proiciatur in mare, quam ut scandalizet unum de pusillis istis.</span>
	<span class="versiculo"><sup>3</sup> Attendite vobis!
Si peccaverit frater tuus, increpa illum et, si paenitentiam egerit, dimitte illi;</span>
	<span class="versiculo"><sup>4</sup> et si septies in die peccaverit in te et septies conversus fuerit ad te dicens: &#x201c;Paenitet me&#x201d;, dimittes illi &#x201d;.</span>
	<span class="versiculo"><sup>5</sup> Et dixerunt apostoli Domino: &#x201c; Adauge nobis fidem! &#x201d;.</span>
	<span class="versiculo"><sup>6</sup> Dixit autem Dominus: &#x201c; Si haberetis fidem sicut granum sinapis, diceretis huic arbori moro: &#x201c;Eradicare et transplantare in mare&#x201d;, et oboediret vobis.</span>
	<span class="versiculo"><sup>7</sup> Quis autem vestrum habens servum arantem aut pascentem, qui regresso de agro dicet illi: &#x201c;Statim transi, recumbe&#x201d;,</span>
	<span class="versiculo"><sup>8</sup> et non dicet ei: &#x201c;Para, quod cenem, et praecinge te et ministra mihi, donec manducem et bibam, et post haec tu manducabis et bibes&#x201d;?</span>
	<span class="versiculo"><sup>9</sup> Numquid gratiam habet servo illi, quia fecit, quae praecepta sunt?</span>
	<span class="versiculo"><sup>10</sup> Sic et vos, cum feceritis omnia, quae praecepta sunt vobis, dicite: &#x201c;Servi inutiles sumus; quod debuimus facere, fecimus&#x201d; &#x201d;.</span>
	<span class="versiculo"><sup>11</sup> Et factum est, dum iret in Ierusalem, et ipse transibat per mediam Samariam et Galilaeam.</span>
	<span class="versiculo"><sup>12</sup> Et cum ingrederetur quoddam castellum, occurrerunt ei decem viri leprosi, qui steterunt a longe</span>
	<span class="versiculo"><sup>13</sup> et levaverunt vocem dicentes: &#x201c; Iesu praeceptor, miserere nostri! &#x201d;.</span>
	<span class="versiculo"><sup>14</sup> Quos ut vidit, dixit: &#x201c; Ite, ostendite vos sacerdotibus &#x201d;. Et factum est, dum irent, mundati sunt.</span>
	<span class="versiculo"><sup>15</sup> Unus autem ex illis, ut vidit quia sanatus est, regressus est cum magna voce magnificans Deum</span>
	<span class="versiculo"><sup>16</sup> et cecidit in faciem ante pedes eius gratias agens ei; et hic erat Samaritanus.</span>
	<span class="versiculo"><sup>17</sup> Respondens autem Iesus dixit: &#x201c; Nonne decem mundati sunt? Et novem ubi sunt?</span>
	<span class="versiculo"><sup>18</sup> Non sunt inventi qui redirent, ut darent gloriam Deo, nisi hic alienigena? &#x201d;.</span>
	<span class="versiculo"><sup>19</sup> Et ait illi: &#x201c; Surge, vade; fides tua te salvum fecit &#x201d;.</span>
	<span class="versiculo"><sup>20</sup> Interrogatus autem a pharisaeis: &#x201c; Quando venit regnum Dei? &#x201d;, respondit eis et dixit: &#x201c; Non venit regnum Dei cum observatione,</span>
	<span class="versiculo"><sup>21</sup> neque dicent: &#x201c;Ecce hic&#x201d; aut: &#x201c;Illic&#x201d;; ecce enim regnum Dei intra vos est &#x201d;.</span>
	<span class="versiculo"><sup>22</sup> Et ait ad discipulos: &#x201c; Venient dies, quando desideretis videre unum diem Filii hominis et non videbitis.</span>
	<span class="versiculo"><sup>23</sup> Et dicent vobis: &#x201c;Ecce hic&#x201d;, &#x201c;Ecce illic&#x201d;; nolite ire neque sectemini.</span>
	<span class="versiculo"><sup>24</sup> Nam sicut fulgur coruscans de sub caelo in ea, quae sub caelo sunt, fulget, ita erit Filius hominis in die sua.</span>
	<span class="versiculo"><sup>25</sup> Primum autem oportet illum multa pati et reprobari a generatione hac.</span>
	<span class="versiculo"><sup>26</sup> Et sicut factum est in diebus Noe, ita erit et in diebus Filii hominis:</span>
	<span class="versiculo"><sup>27</sup> edebant, bibebant, uxores ducebant, dabantur ad nuptias, usque in diem, qua intravit Noe in arcam, et venit diluvium et perdidit omnes.</span>
	<span class="versiculo"><sup>28</sup> Similiter sicut factum est in diebus Lot: edebant, bibebant, emebant, vendebant, plantabant, aedificabant;</span>
	<span class="versiculo"><sup>29</sup> qua die autem exiit Lot a Sodomis, pluit ignem et sulphur de caelo et omnes perdidit.</span>
	<span class="versiculo"><sup>30</sup> Secundum haec erit, qua die Filius hominis revelabitur.</span>
	<span class="versiculo"><sup>31</sup> In illa die, qui fuerit in tecto, et vasa eius in domo, ne descendat tollere illa; et, qui in agro, similiter non redeat retro.</span>
	<span class="versiculo"><sup>32</sup> Memores estote uxoris Lot.</span>
	<span class="versiculo"><sup>33</sup> Quicumque quaesierit animam suam salvam facere, perdet illam; et, quicumque perdiderit illam, vivificabit eam.</span>
	<span class="versiculo"><sup>34</sup> Dico vobis: Illa nocte erunt duo in lecto uno:
unus assumetur, et alter relinquetur;</span>
	<span class="versiculo"><sup>35</sup> duae erunt molentes in unum: una assumetur, et altera relinquetur &#x201d;.</span>
	<span class="versiculo"><sup>(36)</sup> </span>
	<span class="versiculo"><sup>37</sup> Respondentes dicunt illi: &#x201c; Ubi, Domine? &#x201d;. Qui dixit eis: &#x201c; Ubicumque fuerit corpus, illuc congregabuntur et aquilae &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-lucam_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
