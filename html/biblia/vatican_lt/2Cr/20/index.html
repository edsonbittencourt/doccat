<div>
	<span class="capitulo">20</span>
	<span class="versiculo"><sup>1</sup> Post haec congregati sunt filii Moab et filii Ammon et cum eis de Meunitis ad Iosaphat, ut pugnarent contra eum.</span>
	<span class="versiculo"><sup>2</sup> Veneruntque nuntii et indicaverunt Iosaphat dicentes: &#x201c; Venit contra te multitudo magna de his locis, quae trans mare sunt, de Edom, et ecce consistunt in Asasonthamar, quae est Engaddi &#x201d;.</span>
	<span class="versiculo"><sup>3</sup> Iosaphat autem timore perterritus totum se contulit ad rogandum Dominum et praedicavit ieiunium universo Iudae.</span>
	<span class="versiculo"><sup>4</sup> Congregatusque est Iuda ad precandum Dominum; sed et de omnibus urbibus suis venerunt ad obsecrandum eum.</span>
	<span class="versiculo"><sup>5</sup> Cumque stetisset Iosaphat in medio coetu Iudae et Ierusalem in domo Domini ante atrium novum,</span>
	<span class="versiculo"><sup>6</sup> ait: &#x201c; Domine, Deus patrum nostrorum, tu es Deus in caelo et dominaris cunctis regnis gentium; in manu tua est fortitudo et potentia, nec quisquam tibi potest resistere.</span>
	<span class="versiculo"><sup>7</sup> Nonne tu, Deus noster, expulisti habitatores terrae huius coram populo tuo Israel et dedisti eam semini Abraham amici tui in sempiternum?</span>
	<span class="versiculo"><sup>8</sup> Habitaveruntque in ea et exstruxerunt in illa sanctuarium nomini tuo dicentes:</span>
	<span class="versiculo"><sup>9</sup> &#x201c;Si irruerint super nos mala, gladius iudicii, pestilentia et fames, stabimus coram domo hac in conspectu tuo, quia nomen tuum est in domo hac, et clamabimus ad te in tribulationibus nostris, et exaudies salvosque facies&#x201d;.</span>
	<span class="versiculo"><sup>10</sup> Nunc igitur ecce filii Ammon et Moab et mons Seir, per quos non concessisti Israeli ut transirent, quando egrediebantur de Aegypto, sed declinaverunt ab eis et non interfecerunt illos,</span>
	<span class="versiculo"><sup>11</sup> e contrario agunt et nituntur eicere nos de possessione tua, quam tradidisti nobis.</span>
	<span class="versiculo"><sup>12</sup> Deus noster, ergo non iudicabis eos? In nobis quidem non tanta est fortitudo, ut possimus huic multitudini resistere, quae irruit super nos; sed, cum ignoremus quid agere debeamus, hoc solum habemus residui, ut oculos nostros dirigamus ad te &#x201d;.</span>
	<span class="versiculo"><sup>13</sup> Omnis vero Iuda stabat coram Domino cum parvulis et uxoribus et liberis suis.</span>
	<span class="versiculo"><sup>14</sup> Erat autem Iahaziel filius Zachariae filii Banaiae filii Iehiel filii Matthaniae Levites de filiis Asaph, super quem factus est spiritus Domini in medio congregationis,</span>
	<span class="versiculo"><sup>15</sup> et ait: &#x201c; Attendite, omnis Iuda et qui habitatis Ierusalem et tu rex Iosaphat: Haec dicit Dominus vobis: Nolite timere nec paveatis hanc multitudinem magnam; non est enim vestra pugna sed Dei.</span>
	<span class="versiculo"><sup>16</sup> Cras descendetis contra eos; ascensuri enim sunt per clivum nomine Sis, et invenietis illos in summitate torrentis, qui est contra solitudinem Ieruel.</span>
	<span class="versiculo"><sup>17</sup> Non eritis vos, qui dimicabitis; sed tantummodo confidenter state et videbitis auxilium Domini super vos, o Iuda et Ierusalem. Nolite timere nec paveatis; cras egredimini contra eos, et Dominus erit vobiscum &#x201d;.</span>
	<span class="versiculo"><sup>18</sup> Iosaphat ergo inclinavit se super faciem suam in terra, et omnis Iuda et habitatores Ierusalem ceciderunt coram Domino et adoraverunt eum.</span>
	<span class="versiculo"><sup>19</sup> Porro Levitae de filiis Caath, de filiis Core scilicet, surrexerunt et laudabant Dominum, Deum Israel, voce magna in excelsum.</span>
	<span class="versiculo"><sup>20</sup> Cumque mane surrexissent, egressi sunt ad desertum Thecue; profectisque eis, stans Iosaphat in medio eorum dixit: &#x201c; Audite me, Iuda et habitatores Ierusalem! Credite in Domino Deo vestro et permanebitis; credite prophetis eius, et cuncta evenient vobis prospera &#x201d;.</span>
	<span class="versiculo"><sup>21</sup> Habuitque consilium cum populo et statuit cantores Domini, ut laudarent eum in ornatu sancto et antecederent exercitum ac voce consona dicerent: &#x201c; Confitemini Domino, quoniam in aeternum misericordia eius &#x201d;.</span>
	<span class="versiculo"><sup>22</sup> Cumque coepissent laudes canere, vertit Dominus insidias eorum contra filios Ammon et Moab et montem Seir, qui egressi fuerant, ut pugnarent contra Iudam, et percussi sunt.</span>
	<span class="versiculo"><sup>23</sup> Et filii Ammon et Moab consurrexerunt adversum habitatores montis Seir, ut interficerent et delerent eos; cumque hoc opere perpetrassent, etiam in semetipsos versi mutuis concidere vulneribus.</span>
	<span class="versiculo"><sup>24</sup> Porro Iuda, cum venisset ad speculam, quae respicit solitudinem, vidit procul omnem late regionem plenam cadaveribus, nec superesse quemquam, qui necem potuisset evadere.</span>
	<span class="versiculo"><sup>25</sup> Venit ergo Iosaphat et omnis populus cum eo ad detrahenda spolia mortuorum inveneruntque iumenta multa et supellectilem, vestes quoque et vasa pretiosissima et diripuerunt, ita ut omnia portare non possent, et per tres dies spolia auferebant pro praedae magnitudine.</span>
	<span class="versiculo"><sup>26</sup> Die autem quarto congregati sunt in valle Baracha; etenim, quoniam ibi benedixerant Domino, vocaverunt locum illum vallis Benedictionis usque in praesentem diem.</span>
	<span class="versiculo"><sup>27</sup> Reversusque est omnis vir Iudae et Ierusalem et Iosaphat ante eos in Ierusalem cum laetitia magna, eo quod dedisset eis Dominus gaudium de inimicis suis;</span>
	<span class="versiculo"><sup>28</sup> ingressique sunt Ierusalem cum psalteriis et citharis et tubis in domum Domini.</span>
	<span class="versiculo"><sup>29</sup> Irruit autem pavor Dei super universa regna terrarum, cum audissent quod pugnasset Dominus contra inimicos Israel.</span>
	<span class="versiculo"><sup>30</sup> Quievitque regnum Iosaphat, et praebuit ei Deus eius pacem per circuitum.</span>
	<span class="versiculo"><sup>31</sup> Regnavit igitur Iosaphat super Iudam. Et erat triginta quinque annorum, cum regnare coepisset; viginti autem et quinque annis regnavit in Ierusalem. Nomen matris eius Azuba filia Selachi.</span>
	<span class="versiculo"><sup>32</sup> Et ambulavit in via patris sui Asa nec declinavit ab ea, faciens quod rectum erat coram Domino.</span>
	<span class="versiculo"><sup>33</sup> Verumtamen excelsa non ablata sunt; et adhuc populus non direxerat cor suum ad Deum patrum suorum.</span>
	<span class="versiculo"><sup>34</sup> Reliqua autem gestorum Iosaphat, priorum et novissimorum, scripta sunt in verbis Iehu filii Hanani, quae digesta sunt in libros regum Israel.</span>
	<span class="versiculo"><sup>35</sup> Post haec iniit amicitias Iosaphat rex Iudae cum Ochozia rege Israel, cuius opera fuerunt impiissima,</span>
	<span class="versiculo"><sup>36</sup> et particeps fuit, ut facerent naves, quae irent in Tharsis, feceruntque classem in Asiongaber.</span>
	<span class="versiculo"><sup>37</sup> Prophetavit autem Eliezer filius Dodiae de Maresa contra Iosaphat dicens: &#x201c; Quia habuisti foedus cum Ochozia, percussit Dominus opera tua &#x201d;. Contritaeque sunt naves nec potuerunt ire in Tharsis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
