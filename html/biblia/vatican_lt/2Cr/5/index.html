<div>
    <span class="capitulo">5</span>
    <span class="versiculo"><sup>1</sup> Sicque completum est omne opus, quod fecit Salomon in domo Domini. Intulit igitur Salomon omnia, quae voverat David pater suus, argentum et aurum, et universa vasa posuit in thesauris domus Dei.</span>
    <span class="versiculo"><sup>2</sup> Post quae congregavit maiores natu Israel et cunctos principes tribuum et capita familiarum de filiis Israel in Ierusalem, ut adducerent arcam foederis Domini de civitate David, quae est Sion.</span>
    <span class="versiculo"><sup>3</sup> Venerunt igitur ad regem omnes viri Israel in die sollemni mensis septimi.</span>
    <span class="versiculo"><sup>4</sup> Cumque venissent cuncti seniorum Israel, portaverunt Levitae arcam</span>
    <span class="versiculo"><sup>5</sup> et intulerunt eam et tabernaculum conventus et omnem paraturam tabernaculi. Porro omnia vasa sanctuarii, quae erant in tabernaculo, portaverunt sacerdotes levitici generis.</span>
    <span class="versiculo"><sup>6</sup> Rex autem Salomon et universus coetus Israel, omnes, qui fuerunt congregati ad eum ante arcam, immolabant oves et boves absque ullo numero: tanta enim erat multitudo victimarum.</span>
    <span class="versiculo"><sup>7</sup> Et intulerunt sacerdotes arcam foederis Domini in locum suum ad Dabir templi, in sancta sanctorum subter alas cherubim,</span>
    <span class="versiculo"><sup>8</sup> ita ut cherubim expanderent alas suas super locum, in quo posita erat arca, et ipsam arcam tegerent cum vectibus suis ab alto.</span>
    <span class="versiculo"><sup>9</sup> Vectium autem, quibus portabatur arca, quia paululum longiores erant, capita parebant ante Dabir; si vero quis erat extrinsecus eos videre non poterat. Fuit itaque arca ibi usque in praesentem diem.</span>
    <span class="versiculo"><sup>10</sup> Nihilque erat aliud in arca, nisi duae tabulae, quas posuerat Moyses in Horeb, quando fecit Dominus foedus cum filiis Israel egredientibus ex Aegypto.</span>
    <span class="versiculo"><sup>11</sup> Egressis autem sacerdotibus de sanctuario &#x2014; omnes enim sacerdotes, qui ibi potuerant inveniri, sanctificati sunt, non observantes vices et ministeriorum ordinem,</span>
    <span class="versiculo"><sup>12</sup> et Levitae cantores, omnes, qui sub Asaph erant et qui sub Heman et qui sub Idithun, filii et fratres eorum, vestiti byssinis, cymbalis et psalteriis et citharis stabant ad orientalem plagam altaris, et cum eis sacerdotes centum viginti canentes tubis &#x2014;</span>
    <span class="versiculo"><sup>13</sup> igitur cunctis pariter et tubis et voce et cymbalis et organis et diversi generis musicorum concinentibus et vocem in sublime tollentibus, cum una voce Dominum laudare coepissent et dicere: &#x201c; Confitemini Domino quoniam bonus, quoniam in aeternum misericordia eius &#x201d;, impleta est domus Dei nube,</span>
    <span class="versiculo"><sup>14</sup> nec potuerunt sacerdotes stare et ministrare propter nubem; compleverat enim gloria Domini domum Dei.</span>
</div>
