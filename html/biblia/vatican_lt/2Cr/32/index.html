<div>
	<span class="capitulo">32</span>
	<span class="versiculo"><sup>1</sup> Post quae et huiuscemodi fidem venit Sennacherib rex Assyriorum et ingressus Iudam obsedit civitates munitas volens eas capere.</span>
	<span class="versiculo"><sup>2</sup> Quod cum vidisset Ezechias, venisse scilicet Sennacherib et totum belli impetum verti contra Ierusalem,</span>
	<span class="versiculo"><sup>3</sup> inito cum principibus consilio virisque fortissimis, ut obturarent capita fontium, qui erant extra urbem, et, hoc omnium decernente sententia,</span>
	<span class="versiculo"><sup>4</sup> congregata est plurima multitudo, et obturaverunt cunctos fontes et rivum, qui fluebat in medio terrae, dicentes: &#x201c; Ne veniant reges Assyriorum et inveniant aquarum abundantiam! &#x201d;.</span>
	<span class="versiculo"><sup>5</sup> Aedificavit quoque agens industrie omnem murum, qui fuerat dissipatus, et exstruxit turres desuper et forinsecus alterum murum instauravitque Mello in civitate David et fecit iacula plurima et clipeos.</span>
	<span class="versiculo"><sup>6</sup> Constituitque principes belli super populum et convocavit illos ad se in platea portae civitatis ac locutus est ad cor eorum dicens:</span>
	<span class="versiculo"><sup>7</sup> &#x201c; Viriliter agite et confortamini! Nolite timere nec paveatis regem Assyriorum et universam multitudinem, quae est cum eo. Multo enim plures nobiscum sunt quam cum illo:</span>
	<span class="versiculo"><sup>8</sup> cum illo est brachium carneum, nobiscum autem Dominus Deus noster, qui auxiliator est noster pugnatque pro nobis &#x201d;. Confortatusque est populus huiuscemodi verbis Ezechiae regis Iudae.</span>
	<span class="versiculo"><sup>9</sup> Quae postquam gesta sunt, misit Sennacherib rex Assyriorum servos suos Ierusalem &#x2014; ipse enim cum universo exercitu obsidebat Lachis &#x2014; ad Ezechiam regem Iudae et ad omnem populum, qui erat in urbe, dicens:</span>
	<span class="versiculo"><sup>10</sup> &#x201c; Haec dicit Sennacherib rex Assyriorum: In quo habentes fiduciam sedetis obsessi in Ierusalem?</span>
	<span class="versiculo"><sup>11</sup> Nonne Ezechias decipit vos, ut tradat morti in fame et siti affirmans quod Dominus Deus vester liberet vos de manu regis Assyriorum?</span>
	<span class="versiculo"><sup>12</sup> Numquid non iste est Ezechias, qui destruxit excelsa illius et altaria et praecepit Iudae et Ierusalem dicens: &#x201c;Coram altari uno adorabitis et in ipso comburetis sacrificia&#x201d;?</span>
	<span class="versiculo"><sup>13</sup> An ignoratis quae ego fecerim et patres mei cunctis terrarum populis? Numquid praevaluerunt dii gentium terrarum liberare regionem suam de manu mea?</span>
	<span class="versiculo"><sup>14</sup> Quis est de universis diis gentium, quas deleverunt patres mei, qui potuerit eruere populum suum de manu mea, ut possit etiam Deus vester eruere vos de hac manu?</span>
	<span class="versiculo"><sup>15</sup> Non vos ergo decipiat Ezechias nec vana persuasione deludat, neque credatis ei! Si enim nullus potuit deus cunctarum gentium atque regnorum liberare populum suum de manu mea et de manu patrum meorum, quanto minus Deus vester poterit eruere vos de manu mea! &#x201d;.</span>
	<span class="versiculo"><sup>16</sup> Sed et alia multa locuti sunt servi eius contra Dominum Deum et contra Ezechiam servum eius.</span>
	<span class="versiculo"><sup>17</sup> Epistulas quoque scripsit plenas blasphemiae in Dominum, Deum Israel, et locutus est adversus eum: &#x201c; Sicut dii gentium terrarum non potuerunt liberare populos suos de manu mea, sic et Deus Ezechiae eruere non poterit populum suum de manu ista &#x201d;.</span>
	<span class="versiculo"><sup>18</sup> Insuper et clamore magno, lingua Iudaica, ad populum Ierusalem, qui sedebat in muro, personabant, ut terrerent et perturbarent eos et caperent civitatem.</span>
	<span class="versiculo"><sup>19</sup> Locutusque est Sennacherib contra Deum Ierusalem sicut adversum deos populorum terrae opera manuum hominum.</span>
	<span class="versiculo"><sup>20</sup> Oraverunt igitur Ezechias rex et Isaias filius Amos prophetes adversum hanc blasphemiam ac vociferati sunt in caelum.</span>
	<span class="versiculo"><sup>21</sup> Et misit Dominus angelum, qui percussit omnem virum robustum et bellatorem et principem in castris regis Assyriorum; reversusque est cum ignominia in terram suam. Cumque ingressus esset domum dei sui, filii, qui egressi fuerant de visceribus eius, interfecerunt eum ibi gladio.</span>
	<span class="versiculo"><sup>22</sup> Salvavit ergo Dominus Ezechiam et habitatores Ierusalem de manu Sennacherib regis Assyriorum et de manu omnium et praestitit eis quietem per circuitum.</span>
	<span class="versiculo"><sup>23</sup> Multi etiam deferebant munera Domino in Ierusalem et res pretiosas Ezechiae regi Iudae, qui exaltatus est post haec coram cunctis gentibus.</span>
	<span class="versiculo"><sup>24</sup> In diebus illis aegrotavit Ezechias usque ad mortem et oravit Dominum; exaudivitque eum et dedit ei signum.</span>
	<span class="versiculo"><sup>25</sup> Sed non iuxta beneficia, quae acceperat, retribuit, quia elevatum est cor eius; et facta est contra eum ira et contra Iudam et Ierusalem.</span>
	<span class="versiculo"><sup>26</sup> Humiliatusque est postea, eo quod exaltatum fuisset cor eius, tam ipse quam habitatores Ierusalem; et idcirco non venit super eos ira Domini in diebus Ezechiae.</span>
	<span class="versiculo"><sup>27</sup> Fuit autem Ezechias dives et inclitus valde; et thesauros sibi plurimos congregavit argenti, auri et lapidis pretiosi, aromatum et clipeorum omnisque generis rerum pretiosarum.</span>
	<span class="versiculo"><sup>28</sup> Apothecas quoque frumenti, vini et olei et praesepia omnium iumentorum caulasque pecoribus</span>
	<span class="versiculo"><sup>29</sup> et urbes exaedificavit sibi; habebat quippe greges ovium et armentorum innumerabiles, eo quod dedisset ei Deus substantiam multam nimis.</span>
	<span class="versiculo"><sup>30</sup> Ipse est Ezechias, qui obturavit superiorem exitum aquarum Gihon et avertit eas subter ad occidentem urbis David. In omnibus operibus suis prosperatus est.</span>
	<span class="versiculo"><sup>31</sup> Attamen sic in legatione principum Babylonis, qui missi fuerant ad eum, ut interrogarent de portento, quod acciderat super terram, dereliquit eum Deus, ut tentaretur, et nota fierent omnia, quae erant in corde eius.</span>
	<span class="versiculo"><sup>32</sup> Reliqua autem gestorum Ezechiae et misericordiarum eius scripta sunt in visione Isaiae filii Amos prophetae et in libro regum Iudae et Israel.</span>
	<span class="versiculo"><sup>33</sup> Dormivitque Ezechias cum patribus suis, et sepelierunt eum in ascensu ad sepulcra filiorum David; et celebravit eius exsequias universus Iuda et omnes habitatores Ierusalem. Regnavitque Manasses filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
