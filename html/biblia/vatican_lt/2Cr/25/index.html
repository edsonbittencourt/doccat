<div>
	<span class="capitulo">25</span>
	<span class="versiculo"><sup>1</sup> Viginti quinque annorum erat Amasias, cum regnare coepisset, et viginti novem annis regnavit in Ierusalem. Nomen matris eius Ioaden de Ierusalem.</span>
	<span class="versiculo"><sup>2</sup> Fecitque bonum in conspectu Domini, verumtamen non in corde perfecto.</span>
	<span class="versiculo"><sup>3</sup> Cumque roboratum sibi videret imperium, iugulavit servos suos, qui occiderant regem patrem suum,</span>
	<span class="versiculo"><sup>4</sup> sed filios eorum non interfecit, sicut scriptum est in libro legis Moysi, ubi praecepit Dominus dicens: &#x201c; Non occidentur patres pro filiis, neque filii pro patribus suis, sed unusquisque in suo peccato morietur &#x201d;.</span>
	<span class="versiculo"><sup>5</sup> Congregavit igitur Amasias Iudam et constituit eos per familias tribunosque et centuriones in universo Iuda et Beniamin. Et recensuit a viginti annis sursum invenitque trecenta milia iuvenum, qui egrederentur ad pugnam et tenerent hastam et clipeum.</span>
	<span class="versiculo"><sup>6</sup> Mercede quoque conduxit de Israel centum milia robustorum centum talentis argenti.</span>
	<span class="versiculo"><sup>7</sup> Venit autem homo Dei ad illum et ait: &#x201c; O rex, ne egrediatur tecum exercitus Israel; non est enim Dominus cum Israel, cunctis filiis Ephraim.</span>
	<span class="versiculo"><sup>8</sup> Quod si putas in robore exercitus bella consistere, superari te faciet Deus ab hostibus: Dei quippe est et adiuvare et in fugam vertere &#x201d;.</span>
	<span class="versiculo"><sup>9</sup> Dixitque Amasias ad hominem Dei: &#x201c; Quid ergo fiet de centum talentis, quae dedi militibus Israel? &#x201d;. Et respondit ei homo Dei: &#x201c; Habet Dominus, unde tibi dare possit multo his plura &#x201d;.</span>
	<span class="versiculo"><sup>10</sup> Separavit itaque Amasias exercitum, qui venerat ad eum ex Ephraim, ut reverteretur in locum suum; at illi contra Iudam vehementer irati reversi sunt in regionem suam.</span>
	<span class="versiculo"><sup>11</sup> Porro Amasias confidenter eduxit populum suum et abiit in vallem Salinarum percussitque filios Seir decem milia.</span>
	<span class="versiculo"><sup>12</sup> Et alia decem milia virorum ceperunt filii Iudae et adduxerunt ad praeruptum cuiusdam petrae praecipitaveruntque eos de summo in praeceps, qui universi crepuerunt.</span>
	<span class="versiculo"><sup>13</sup> At ille exercitus, quem remiserat Amasias, ne secum iret ad proelium, diffusus est in civitatibus Iudae a Samaria usque Bethoron et, interfectis tribus milibus, diripuit praedam magnam.</span>
	<span class="versiculo"><sup>14</sup> Amasias vero, post caedem Idumaeorum et allatos deos filiorum Seir, statuit illos in deos sibi et adorabat eos et illis adolebat.</span>
	<span class="versiculo"><sup>15</sup> Quam ob rem iratus Dominus contra Amasiam misit ad illum prophetam, qui diceret ei: &#x201c; Cur adorasti deos, qui non liberaverunt populum suum de manu tua? &#x201d;.</span>
	<span class="versiculo"><sup>16</sup> Cumque haec ille loqueretur, respondit ei: &#x201c; Num consiliarium regis fecimus te? Quiesce! Cur interficiam te? &#x201d;. Discedensque propheta: &#x201c; Sed scio, inquit, quod decrevit Deus occidere te, quia fecisti hoc et non acquievisti consilio meo &#x201d;.</span>
	<span class="versiculo"><sup>17</sup> Igitur Amasias rex Iudae, inito consilio, misit ad Ioas filium Ioachaz filii Iehu regem Israel dicens: &#x201c; Veni, videamus nos mutuo! &#x201d;.</span>
	<span class="versiculo"><sup>18</sup> At ille remisit nuntium dicens: &#x201c; Carduus, qui est in Libano, misit ad cedrum Libani dicens: &#x201c;Da filiam tuam filio meo uxorem&#x201d;. Et ecce bestiae agri, quae erant in Libano, transierunt et conculcaverunt carduum.</span>
	<span class="versiculo"><sup>19</sup> Dixisti: &#x201c;Percussi Edom!&#x201d;. Et idcirco erigitur cor tuum in superbiam. Sede in domo tua! Cur malum adversum te provocas, ut cadas et tu et Iuda tecum? &#x201d;.</span>
	<span class="versiculo"><sup>20</sup> Noluit audire Amasias, eo quod Domini esset voluntas, ut traderetur in manibus hostium propter cultum deorum Edom.</span>
	<span class="versiculo"><sup>21</sup> Ascendit igitur Ioas rex Israel, et mutuos sibi praebuere conspectus: ipse et Amasias rex Iudae in Bethsames Iudae.</span>
	<span class="versiculo"><sup>22</sup> Corruitque Iuda coram Israel et fugit in tabernacula sua.</span>
	<span class="versiculo"><sup>23</sup> Porro Amasiam regem Iudae filium Ioas filii Ioachaz cepit Ioas rex Israel in Bethsames et adduxit in Ierusalem destruxitque murum eius a porta Ephraim usque ad portam Anguli quadringentis cubitis.</span>
	<span class="versiculo"><sup>24</sup> Omne quoque aurum et argentum et universa vasa, quae repererat in domo Dei et apud Obededom in thesauris etiam domus regiae, necnon et obsides reduxit Samariam.</span>
	<span class="versiculo"><sup>25</sup> Vixit autem Amasias filius Ioas rex Iudae, postquam mortuus est Ioas filius Ioachaz rex Israel, quindecim annis.</span>
	<span class="versiculo"><sup>26</sup> Reliqua vero gestorum Amasiae priorum et novissimorum scripta sunt in libro regum Iudae et Israel.</span>
	<span class="versiculo"><sup>27</sup> Qui postquam recessit a Domino, tetenderunt ei insidias in Ierusalem; cumque fugisset Lachis, miserunt post eum in Lachis et interfecerunt eum ibi.</span>
	<span class="versiculo"><sup>28</sup> Reportantesque super equos sepelierunt eum cum patribus suis in civitate David.</span>
</div>
