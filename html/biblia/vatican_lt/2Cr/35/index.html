<div>
	<span class="capitulo">35</span>
	<span class="versiculo"><sup>1</sup> Fecit autem Iosias in Ierusalem Pascha Domino, quod immolatum est quarta decima die mensis primi.</span>
	<span class="versiculo"><sup>2</sup> Et constituit sacerdotes in officiis suis confortavitque eos, ut ministrarent in domo Domini.</span>
	<span class="versiculo"><sup>3</sup> Levitis quoque, qui erudiebant omnem Israel et consecrati erant Domino, locutus est: &#x201c; Ponite arcam sanctam in templum, quod aedificavit Salomon filius David rex Israel; nequaquam eam ultra umeris portabitis. Nunc ministrate Domino Deo vestro et populo eius Israel.</span>
	<span class="versiculo"><sup>4</sup> Et praeparate vos per familias vestras in divisionibus singulis, sicut scripsit David rex Israel, et descripsit Salomon filius eius;</span>
	<span class="versiculo"><sup>5</sup> et ministrate in sanctuario partibus familiarum fratrum vestrorum, filiorum populi, singulis pars familiae Levitarum.</span>
	<span class="versiculo"><sup>6</sup> Mactate ergo Pascha et sanctificamini et praeparate vos pro fratribus vestris, ut faciatis iuxta verbum, quod locu tus est Dominus in manu Moysi &#x201d;.</span>
	<span class="versiculo"><sup>7</sup> Dedit praeterea Iosias omni populo, qui ibi inventus fuerat pro Pascha, agnos et haedos de gregibus triginta milia, boumque tria milia; haec de regis universa substantia.</span>
	<span class="versiculo"><sup>8</sup> Duces quoque eius sponte obtulerunt, tam populo quam sacerdotibus et Levitis; porro Helcias et Zacharias et Iahiel principes domus Domini dederunt sacerdotibus ad faciendum Pascha pecora commixtim duo milia sescenta et boves trecentos.</span>
	<span class="versiculo"><sup>9</sup> Chonenias autem, Semeias etiam et Nathanael fratres eius necnon Hasabias et Iehiel et Iozabad principes Levitarum dederunt ceteris Levitis ad celebrandum Pascha quinque milia pecorum et boves quingentos.</span>
	<span class="versiculo"><sup>10</sup> Praeparatumque est ministerium, et steterunt sacerdotes in loco suo, Levitae quoque in turmis iuxta regis imperium.</span>
	<span class="versiculo"><sup>11</sup> Et mactatum est Pascha; asperseruntque sacerdotes manu sua sanguinem, et Levitae detraxerunt pelles holocaustorum</span>
	<span class="versiculo"><sup>12</sup> et separaverunt holocaustum, ut darent partibus familiarum populi, et offerretur Domino, sicut scriptum est in libro Moysi. De bobus quoque fecere similiter.</span>
	<span class="versiculo"><sup>13</sup> Et assaverunt Pascha super ignem, iuxta quod lege praeceptum est; pacificas vero hostias coxerunt in lebetis et caccabis et ollis et festinato distribuerunt universae plebi.</span>
	<span class="versiculo"><sup>14</sup> Sibi autem et sacerdotibus postea paraverunt; nam in oblatione holocaustorum et adipum usque ad noctem sacerdotes fuerant occupati, unde Levitae et sibi et sacerdotibus filiis Aaron paraverunt novissimis.</span>
	<span class="versiculo"><sup>15</sup> Porro cantores filii Asaph stabant in loco suo, iuxta praeceptum David et Asaph et Heman et Idithun prophetarum regis; ianitores vero per portas singulas observabant, ita ut ne puncto quidem discederent a ministerio, quia fratres eorum Levitae paraverunt eis cibos.</span>
	<span class="versiculo"><sup>16</sup> Omnis igitur cultus Domini rite praeparatus est in die illa, ut facerent Pascha et offerrent holocausta super altare Domini, iuxta praeceptum regis Iosiae.</span>
	<span class="versiculo"><sup>17</sup> Feceruntque filii Israel, qui reperti fuerant ibi, Pascha in tempore illo et sollemnitatem Azymorum septem diebus.</span>
	<span class="versiculo"><sup>18</sup> Non fuit simile huic in Israel a diebus Samuelis prophetae, sed nec quisquam de cunctis regibus Israel fecit Pascha sicut Iosias cum sacerdotibus et Levitis et omni Iuda et Israel, qui repertus fuerat, et habitantibus in Ierusalem.</span>
	<span class="versiculo"><sup>19</sup> Octavo decimo anno regni Iosiae hoc Pascha celebratum est.</span>
	<span class="versiculo"><sup>20</sup> Postquam instauraverat Iosias templum, ascendit Nechao rex Aegypti ad pugnandum in Charchamis iuxta Euphraten. Et processit in occursum eius Iosias.</span>
	<span class="versiculo"><sup>21</sup> At ille, missis ad eum nuntiis, ait: &#x201c; Quid mihi et tibi est, rex Iudae? Non adversum te hodie venio, sed contra aliam pugno domum, ad quam me Deus festinato ire praecepit. Desine adversum Deum facere, qui mecum est, ne interficiat te &#x201d;.</span>
	<span class="versiculo"><sup>22</sup> Noluit Iosias reverti, sed audacter praeparavit contra eum bellum nec acquievit sermonibus Nechao ex ore Dei; verum perrexit, ut dimicaret in campo Mageddo.</span>
	<span class="versiculo"><sup>23</sup> Ibique vulneratus a sagittariis dixit pueris suis: &#x201c; Educite me de proelio, quia oppido vulneratus sum &#x201d;.</span>
	<span class="versiculo"><sup>24</sup> Qui transtulerunt eum de curru in alterum currum eius et asportaverunt in Ierusalem. Mortuusque est et sepultus in sepulcris patrum suorum; et universus Iuda et Ierusalem luxerunt eum.</span>
	<span class="versiculo"><sup>25</sup> Ieremias fecit planctum super Iosiam; et omnes cantores atque cantrices usque in praesentem diem lamentationes super Iosia replicant, et quasi lex obtinuit in Israel; ecce scriptum fertur in Lamentationibus.</span>
	<span class="versiculo"><sup>26</sup> Reliqua autem gestorum Iosiae et misericordiae eius, quae lege praecepta sunt Domini,</span>
	<span class="versiculo"><sup>27</sup> gesta quoque illius prima et novissima scripta sunt in libro regum Israel et Iudae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
