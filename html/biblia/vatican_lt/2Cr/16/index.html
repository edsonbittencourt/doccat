<div>
    <span class="capitulo">16</span>
    <span class="versiculo"><sup>1</sup> Anno autem tricesimo sexto regni eius ascendit Baasa rex Israel in Iudam; et muro circumdabat Rama, ut nullus tute posset egredi et ingredi de regno Asa.</span>
    <span class="versiculo"><sup>2</sup> Protulit ergo Asa argentum et aurum de thesauris domus Domini et domus regis misitque ad Benadad regem Syriae, qui habitabat in Damasco, dicens:</span>
    <span class="versiculo"><sup>3</sup> &#x201c; Foedus inter me et te est et inter patrem meum et patrem tuum; quam ob rem misi tibi argentum et aurum, ut, rupto foedere, quod habes cum Baasa rege Israel, facias eum a me recedere &#x201d;.</span>
    <span class="versiculo"><sup>4</sup> Acquiescens Benadad regi Asa misit principes exercituum suorum ad urbes Israel, qui percusserunt Ahion et Dan et Abelmaim et universa horrea urbium Nephthali.</span>
    <span class="versiculo"><sup>5</sup> Quod cum audisset Baasa, desivit aedificare Rama et intermisit opus suum.</span>
    <span class="versiculo"><sup>6</sup> Porro Asa rex assumpsit universum Iudam, et tulerunt lapides Rama et ligna, quibus aedificaverat Baasa, aedificavitque ex eis Gabaa et Maspha.</span>
    <span class="versiculo"><sup>7</sup> In tempore illo venit Hanani videns ad Asa regem Iudae et dixit ei: &#x201c; Quia habuisti fiduciam in rege Syriae et non in Domino Deo tuo, idcirco evasit Syriae regis exercitus de manu tua.</span>
    <span class="versiculo"><sup>8</sup> Nonne Aethiopes et Libyes magnus exercitus erant quadrigis et equitibus et multitudine nimia, quos, cum Domino credidisses, tradidit in manu tua?</span>
    <span class="versiculo"><sup>9</sup> Oculi enim Domini contemplantur universam terram et praebent fortitudinem his, qui corde perfecto credunt in eum. Stulte igitur egisti in hoc, quia ex praesenti tempore contra te bella consurgent &#x201d;.</span>
    <span class="versiculo"><sup>10</sup> Iratusque Asa adversus videntem iussit eum mitti in nervum, valde quippe super hoc fuerat indignatus; et vexavit Asa quosdam de populo in tempore illo.</span>
    <span class="versiculo"><sup>11</sup> Opera autem Asa prima et novissima scripta sunt in libro regum Iudae et Israel.</span>
    <span class="versiculo"><sup>12</sup> Aegrotavit etiam Asa anno tricesimo nono regni sui dolore pedum vehementissimo et nec in infirmitate sua quaesivit Dominum, sed magis in medicorum arte confisus est.</span>
    <span class="versiculo"><sup>13</sup> Dormivitque Asa cum patribus suis et mortuus est anno quadragesimo primo regni sui.</span>
    <span class="versiculo"><sup>14</sup> Et sepelierunt eum in sepulcro suo, quod foderat sibi in civitate David; posueruntque eum super lectum plenum aromatibus et variis unguentis, quae erant pigmentariorum arte confecta, et fecerunt in exsequiis eius combustionem splendidam valde.</span>
</div>
