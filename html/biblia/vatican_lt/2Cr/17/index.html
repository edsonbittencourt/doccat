<div>
    <span class="capitulo">17</span>
    <span class="versiculo"><sup>1</sup> Regnavit autem Iosaphat filius eius pro eo et invaluit contra Israel.</span>
    <span class="versiculo"><sup>2</sup> Constituitque militum numeros in cunctis urbibus Iudae, quae erant vallatae muris; praesidiaque disposuit in terra Iudae et in civitatibus Ephraim, quas ceperat Asa pater eius.</span>
    <span class="versiculo"><sup>3</sup> Et fuit Dominus cum Iosaphat, quia ambulavit in viis patris sui primis et non speravit in Baalim</span>
    <span class="versiculo"><sup>4</sup> sed in Deo patris sui et perrexit in praeceptis illius et non iuxta peccata Israel.</span>
    <span class="versiculo"><sup>5</sup> Confirmavitque Dominus regnum in manu eius, et dedit omnis Iuda munera Iosaphat; factaeque sunt ei infinitae divitiae et multa gloria.</span>
    <span class="versiculo"><sup>6</sup> Cumque sumpsisset cor eius audaciam propter vias Domini, etiam excelsa et palos de Iuda abstulit.</span>
    <span class="versiculo"><sup>7</sup> Tertio autem anno regni sui misit principes suos Benhail et Abdiam et Zachariam et Nathanael et Michaiam, ut docerent in civitatibus Iudae,</span>
    <span class="versiculo"><sup>8</sup> et cum eis Levitas Semeiam et Nathaniam et Zabadiam, Asael quoque et Semiramoth et Ionathan Adoniamque et Thobiam Levitas et cum eis Elisama et Ioram sacerdotes.</span>
    <span class="versiculo"><sup>9</sup> Docebantque in Iuda habentes librum legis Domini et circuibant cunctas urbes Iudae atque erudiebant populum.</span>
    <span class="versiculo"><sup>10</sup> Itaque factus est pavor Domini super omnia regna terrarum, quae erant per gyrum Iudae, nec audebant bellare contra Iosaphat.</span>
    <span class="versiculo"><sup>11</sup> Sed et de Philisthim Iosaphat munera deferebant et vectigal argenti; Arabes quoque adducebant pecora arietum septem milia septingenta et hircos totidem.</span>
    <span class="versiculo"><sup>12</sup> Crevit ergo Iosaphat et magnificatus est usque in sublime atque aedificavit in Iuda castella urbesque horreorum.</span>
    <span class="versiculo"><sup>13</sup> Et multae copiae praesto erant ei in urbibus Iudae; viri quoque bellatores et robusti erant in Ierusalem,</span>
    <span class="versiculo"><sup>14</sup> quorum iste numerus per familias singulorum: in Iuda principes exercitus, Ednas dux, et cum eo robustissimorum trecenta milia;</span>
    <span class="versiculo"><sup>15</sup> et ad latus eius Iohanan princeps et cum eo ducenta octoginta milia;</span>
    <span class="versiculo"><sup>16</sup> ad latus quoque istius Amasias filius Zechri consecratus Domino et cum eo ducenta milia virorum fortium;</span>
    <span class="versiculo"><sup>17</sup> de Beniamin autem robustus ad proelia Eliada et cum eo tenentium arcum et clipeum ducenta milia;</span>
    <span class="versiculo"><sup>18</sup> et ad latus eius Iozabad et cum eo centum octoginta milia expeditorum militum.</span>
    <span class="versiculo"><sup>19</sup> Hi omnes erant ad manum regis, exceptis aliis, quos posuerat in urbibus muratis in universo Iuda.</span>
</div>
