<div>
	<span class="capitulo">6</span>
	<span class="versiculo"><sup>1</sup> Tunc Salomon ait: &#x201c; Dominus pollicitus est, ut habitaret in caligine;</span>
	<span class="versiculo"><sup>2</sup> ego autem aedificavi domum in habitaculum tuum, ut habitares ibi in perpetuum &#x201d;.</span>
	<span class="versiculo"><sup>3</sup> Et convertit rex faciem suam et benedixit universae multitudini Israel &#x2014; nam omnis turba stabat intenta &#x2014; et ait:</span>
	<span class="versiculo"><sup>4</sup> &#x201c; Benedictus Dominus, Deus Israel, qui, quod locutus est ore suo David patri meo, opere complevit dicens:</span>
	<span class="versiculo"><sup>5</sup> &#x201c;A die qua eduxi populum meum de terra Aegypti non elegi civitatem de cunctis tribubus Israel, ut aedificaretur in ea domus nomini meo, neque elegi quemquam alium virum, ut esset dux in populo meo Israel,</span>
	<span class="versiculo"><sup>6</sup> sed elegi Ierusalem, ut sit nomen meum in ea, et elegi David, ut constituerem eum super populum meum Israel&#x201d;.</span>
	<span class="versiculo"><sup>7</sup> Cumque fuisset voluntatis David patris mei, ut aedificaret domum nomini Domini, Dei Israel,</span>
	<span class="versiculo"><sup>8</sup> dixit Dominus ad eum: &#x201c;Quia haec fuit voluntas tua, ut aedificares domum nomini meo, bene quidem fecisti huiuscemodi habere voluntatem,</span>
	<span class="versiculo"><sup>9</sup> sed non tu aedificabis domum, verum filius tuus, qui egredietur de lumbis tuis, ipse aedificabit domum nomini meo&#x201d;.</span>
	<span class="versiculo"><sup>10</sup> Complevit ergo Dominus sermonem suum, quem locutus fuerat, et ego surrexi pro David patre meo et sedi super thronum Israel, sicut locutus est Dominus, et aedificavi domum nomini Domini, Dei Israel;</span>
	<span class="versiculo"><sup>11</sup> et posui in ea arcam, in qua est pactum Domini, quod pepigit cum filiis Israel &#x201d;.</span>
	<span class="versiculo"><sup>12</sup> Stetit ergo coram altari Domini ex adverso universae multitudinis Israel et extendit manus suas.</span>
	<span class="versiculo"><sup>13</sup> Siquidem fecerat Salomon basim aeneam et posuerat eam in medio atrii habentem quinque cubitos longitudinis et quinque cubitos latitudinis et tres cubitos altitudinis, stetitque super eam; et deinceps, flexis genibus contra universam multitudinem Israel et palmis in caelum levatis,</span>
	<span class="versiculo"><sup>14</sup> ait: &#x201c; Domine, Deus Israel, non est similis tui Deus in caelo et in terra, qui custodis pactum et misericordiam cum servis tuis, qui ambulant coram te in toto corde suo,</span>
	<span class="versiculo"><sup>15</sup> qui praestitisti servo tuo David patri meo quaecumque locutus fueras ei, et, quae ore promiseras, opere complesti, sicut et praesens tempus probat.</span>
	<span class="versiculo"><sup>16</sup> Nunc ergo, Domine, Deus Israel, imple servo tuo patri meo David, quaecumque locutus es dicens: &#x201c;Non deficiet ex te vir coram me, qui sedeat super thronum Israel, ita tamen si custodierint filii tui vias suas et ambulaverint in lege mea, sicut et tu ambulasti coram me&#x201d;.</span>
	<span class="versiculo"><sup>17</sup> Et nunc, Domine, Deus Israel, firmetur sermo tuus, quem locutus es servo tuo David!</span>
	<span class="versiculo"><sup>18</sup> Ergone credibile est, ut habitet Deus cum hominibus super terram? Si caelum et caeli caelorum non te capiunt, quanto magis domus ista, quam aedificavi!</span>
	<span class="versiculo"><sup>19</sup> Sed respice orationem servi tui et obsecrationem eius, Domine Deus meus, et audi clamorem et preces, quas fundit famulus tuus coram te,</span>
	<span class="versiculo"><sup>20</sup> ut aperias oculos tuos super domum istam diebus ac noctibus, super locum in quo pollicitus es, ut ponas nomen tuum et exaudires orationem, quam servus tuus orat in eo.</span>
	<span class="versiculo"><sup>21</sup> Et exaudi preces famuli tui et populi tui Israel, qui oraverint ad locum istum; exaudi de habitaculo tuo, de caelis, exaudi et propitiare!</span>
	<span class="versiculo"><sup>22</sup> Si peccaverit quispiam in proximum suum, et ille exegerit ab eo iuramentum, ut se maledicto constringat coram altari in domo ista,</span>
	<span class="versiculo"><sup>23</sup> tu audies de caelo et facies iudicium servorum tuorum, ita ut reddas iniquo viam suam in caput proprium et ulciscaris iustum retribuens ei secundum iustitiam suam.</span>
	<span class="versiculo"><sup>24</sup> Si superatus fuerit populus tuus Israel ab inimicis, quia peccaturi sunt tibi, et conversi egerint paenitentiam et confitentes nomini tuo oraverint et fuerint deprecati in domo ista,</span>
	<span class="versiculo"><sup>25</sup> tu exaudies de caelo, et propitiare peccato populi tui Israel et reduc eos in terram, quam dedisti eis et patribus eorum.</span>
	<span class="versiculo"><sup>26</sup> Si clauso caelo pluvia non fluxerit propter peccata populi, et deprecati te fuerint in loco isto et confessi nomini tuo et conversi a peccatis suis, cum eos afflixeris,</span>
	<span class="versiculo"><sup>27</sup> exaudi de caelo, Domine, et dimitte peccata servorum tuorum et populi tui Israel, doce eos viam bonam, per quam ingrediantur, et da pluviam terrae, quam dedisti populo tuo ad possidendum.</span>
	<span class="versiculo"><sup>28</sup> Fames si orta fuerit in terra et pestilentia, uredo et aurugo et locusta et bruchus et hostes, vastatis regionibus, portas eius obsederint, omnisque plaga et infirmitas presserit,</span>
	<span class="versiculo"><sup>29</sup> si quis de populo tuo Israel fuerit deprecatus cognoscens plagam et infirmitatem suam et expanderit manus suas ad domum hanc,</span>
	<span class="versiculo"><sup>30</sup> tu exaudi de caelo, de loco habitationis tuae, et propitiare et redde unicuique secundum vias suas, quia nosti cor eius; tu enim solus nosti corda filiorum hominum,</span>
	<span class="versiculo"><sup>31</sup> ut timeant te et ambulent in viis tuis cunctis diebus, quibus vivunt super faciem terrae, quam dedisti patribus nostris.</span>
	<span class="versiculo"><sup>32</sup> Externum quoque, qui non est de populo tuo Israel, si venerit de terra longinqua propter nomen tuum magnum et propter manum tuam robustam et brachium tuum extentum, et oraverit in loco isto,</span>
	<span class="versiculo"><sup>33</sup> tu exaudies de caelo firmissimo habitaculo tuo et facies cuncta, pro quibus invocaverit te ille peregrinus, ut sciant omnes populi terrae nomen tuum et timeant te sicut populus tuus Israel et cognoscant quia nomen tuum invocatum est super domum hanc, quam aedificavi.</span>
	<span class="versiculo"><sup>34</sup> Si egressus fuerit populus tuus ad bellum contra adversarios suos per viam, in qua miseris eos, et oraverint te contra viam, in qua civitas haec est, quam elegisti, et domus, quam aedificavi nomini tuo,</span>
	<span class="versiculo"><sup>35</sup> tu exaudies de caelo preces eorum et obsecrationem, et facies iudicium eorum.</span>
	<span class="versiculo"><sup>36</sup> Si autem peccaverint tibi &#x2014; neque enim est homo, qui non peccet &#x2014; et iratus fueris eis et tradideris hostibus, et captivos duxerint eos in terram longinquam vel propinquam,</span>
	<span class="versiculo"><sup>37</sup> et conversi in corde suo in terra, ad quam captivi ducti fuerant, egerint paenitentiam et deprecati te fuerint in terra captivitatis suae dicentes: &#x201c;Peccavimus, inique fecimus, iniuste egimus&#x201d;;</span>
	<span class="versiculo"><sup>38</sup> et reversi fuerint ad te in toto corde suo et in tota anima sua in terra captivitatis suae, ad quam ducti sunt, et oraverint te contra viam terrae suae, quam dedisti patribus eorum, et urbis, quam elegisti, et domus, quam aedificavi nomini tuo,</span>
	<span class="versiculo"><sup>39</sup> ut exaudias de caelo, de loco habitationis tuae, preces eorum et supplicationes eorum et facias iudicium et dimittas populo tuo, qui peccavit tibi;</span>
	<span class="versiculo"><sup>40</sup> tu es enim Deus meus. Aperiantur, quaeso, oculi tui, et aures tuae intentae sint ad orationem, quae fit in loco isto.</span>
	<span class="versiculo"><sup>41</sup> Nunc igitur consurge, Domine Deus, in requiem tuam, tu et arca fortitudinis tuae; sacerdotes tui, Domine Deus, induantur salutem, et sancti tui laetentur in bonis.</span>
	<span class="versiculo"><sup>42</sup> Domine Deus, ne averteris faciem christi tui; memento misericordiarum David servi tui &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
