<div>
	<span class="capitulo">1</span>
	<span class="versiculo"><sup>1</sup> Confortatus est ergo Salomon filius David in regno suo, et Dominus Deus eius erat cum eo et magnificavit eum in excelsum.</span>
	<span class="versiculo"><sup>2</sup> Praecepitque Salomon universo Israeli, tribunis et centurionibus et iudicibus et ducibus omnis Israel et principibus familiarum</span>
	<span class="versiculo"><sup>3</sup> et abiit cum universa multitudine in excelsum Gabaon, ubi erat tabernaculum conventus Dei, quod fecit Moyses famulus Dei in solitudine.</span>
	<span class="versiculo"><sup>4</sup> Arcam autem Dei adduxerat David de Cariathiarim in locum, quem praeparaverat ei et ubi fixerat illi tabernaculum, hoc est in Ierusalem;</span>
	<span class="versiculo"><sup>5</sup> altare quoque aeneum, quod fabricatus fuerat Beseleel filius Uri filii Hur, ibi erat coram tabernaculo Domini; ibique requisivit eum Salomon et omnis ecclesia.</span>
	<span class="versiculo"><sup>6</sup> Ascenditque ibi Salomon ad altare aeneum coram tabernaculo conventus Domini et obtulit in eo mille hostias.</span>
	<span class="versiculo"><sup>7</sup> Ecce autem in ipsa nocte apparuit ei Deus dicens: &#x201c; Postula, quod vis, ut dem tibi &#x201d;.</span>
	<span class="versiculo"><sup>8</sup> Dixitque Salomon Deo: &#x201c; Tu fecisti cum David patre meo misericordiam magnam et constituisti me regem pro eo.</span>
	<span class="versiculo"><sup>9</sup> Nunc ergo, Domine Deus, impleatur sermo tuus, quem pollicitus es David patri meo; tu enim me fecisti regem super populum tuum multum, qui tam innumerabilis est quam pulvis terrae.</span>
	<span class="versiculo"><sup>10</sup> Da mihi sapientiam et intellegentiam, ut ingrediar et egrediar coram populo tuo; quis enim potest hunc populum tuum digne, qui tam grandis est, iudicare? &#x201d;.</span>
	<span class="versiculo"><sup>11</sup> Dixit autem Deus ad Salomonem: &#x201c; Quia hoc magis placuit cordi tuo et non postulasti divitias et substantiam et gloriam neque animas eorum, qui te oderant, sed nec dies vitae plurimos, petisti autem sapientiam et scientiam, ut iudicare possis populum meum, super quem constitui te regem,</span>
	<span class="versiculo"><sup>12</sup> sapientia et scientia data sunt tibi; divitias autem et substantiam et gloriam dabo tibi, ita ut nullus in regibus nec ante te nec post te fuerit similis tui &#x201d;.</span>
	<span class="versiculo"><sup>13</sup> Venit ergo Salomon ab excelso Gabaon in Ierusalem coram tabernaculo conventus et regnavit super Israel.</span>
	<span class="versiculo"><sup>14</sup> Congregavitque sibi currus et equites, et facti sunt ei mille quadringenti currus et duodecim milia equitum, et fecit eos esse in urbibus quadrigarum et cum rege in Ierusalem.</span>
	<span class="versiculo"><sup>15</sup> Praebuitque rex argentum et aurum in Ierusalem quasi lapides et cedros quasi sycomoros, quae nascuntur in Sephela multitudine magna.</span>
	<span class="versiculo"><sup>16</sup> Adducebantur autem ei equi de Aegypto et de Coa; negotiatores regis de Coa emebant pretio</span>
	<span class="versiculo"><sup>17</sup> et faciebant ascendere et exire de Aegypto quadrigam sescentis argenteis et equum centum quinquaginta; similiter universis regibus Hetthaeorum et Syriae per manus suas educebant.</span>
	<span class="versiculo"><sup>18</sup> Decrevit autem Salomon aedificare domum nomini Domini et palatium sibi.</span>
</div>
