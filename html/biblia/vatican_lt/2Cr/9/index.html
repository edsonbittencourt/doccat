<div>
    <span class="capitulo">9</span>
    <span class="versiculo"><sup>1</sup> Regina quoque Saba, cum audisset famam Salomonis, venit, ut tentaret eum in aenigmatibus in Ierusalem cum magno comitatu et camelis, qui portabant aromata et auri plurimum gemmasque pretiosas. Cumque venisset ad Salomonem, locuta est ei, quaecumque erant in corde suo.</span>
    <span class="versiculo"><sup>2</sup> Et exposuit ei Salomon omnia, quae proposuerat, nec quidquam fuit quod ei non perspicuum fecerit.</span>
    <span class="versiculo"><sup>3</sup> Quae postquam vidit, sapientiam scilicet Salomonis et domum, quam aedificaverat,</span>
    <span class="versiculo"><sup>4</sup> necnon et cibaria mensae eius et sessionem servorum et officia ministrorum eius et vestimenta eorum, pincernas quoque et vestes eorum et victimas, quas immolabat in domo Domini, non erat prae stupore ultra in ea spiritus.</span>
    <span class="versiculo"><sup>5</sup> Dixitque ad regem: &#x201c; Verus est sermo, quem audieram in terra mea, de rebus tuis et sapientia tua;</span>
    <span class="versiculo"><sup>6</sup> non credebam narrantibus, donec ipsa venissem, et vidissent oculi mei, et probassem vix medietatem sapientiae tuae mihi fuisse narratam; vicisti famam, quam audivi.</span>
    <span class="versiculo"><sup>7</sup> Beati viri tui et beati servi tui, qui assistunt coram te omni tempore et audiunt sapientiam tuam!</span>
    <span class="versiculo"><sup>8</sup> Sit Dominus Deus tuus benedictus, qui voluit te ordinare super thronum suum regem Domini Dei tui! Quia diligit Deus tuus Israel et vult servare eum in aeternum, idcirco posuit te super eum regem, ut facias iudicia atque iustitiam &#x201d;.</span>
    <span class="versiculo"><sup>9</sup> Dedit autem regi centum viginti talenta auri et aromata multa nimis et gemmas pretiosissimas; non fuerunt aromata talia ut haec, quae dedit regina Saba regi Salomoni.</span>
    <span class="versiculo"><sup>10</sup> Sed et servi Hiram cum servis Salomonis attulerunt aurum de Ophir et ligna thyina et gemmas pretiosissimas;</span>
    <span class="versiculo"><sup>11</sup> et fecit rex de lignis thyinis gradus in domo Domini et in domo regia, citharas quoque et psalteria cantoribus. Numquam visa sunt in terra Iudae ligna talia.</span>
    <span class="versiculo"><sup>12</sup> Rex autem Salomon dedit reginae Saba cuncta, quae voluit et quae postulavit, et multo plura quam attulerat ad eum. Quae reversa abiit in terram suam cum servis suis.</span>
    <span class="versiculo"><sup>13</sup> Erat autem pondus auri, quod afferebatur Salomoni per singulos annos, sescenta sexaginta sex talenta auri,</span>
    <span class="versiculo"><sup>14</sup> excepta ea summa, quae proveniebat ex tributis mercatorum et negotiatorum afferentium et omnium regum Arabiae et ducum terrae, qui comportabant aurum et argentum Salomoni.</span>
    <span class="versiculo"><sup>15</sup> Fecit igitur rex Salomon ducenta scuta aurea de summa sescentorum aureorum, qui in singulis scutis expendebantur,</span>
    <span class="versiculo"><sup>16</sup> trecentas quoque peltas aureas trecentorum aureorum, quibus tegebantur singulae peltae, posuitque ea rex in domo Saltus Libani.</span>
    <span class="versiculo"><sup>17</sup> Fecit quoque rex solium eburneum grande et vestivit illud auro mundissimo;</span>
    <span class="versiculo"><sup>18</sup> sex quoque gradus, quibus ascendebatur ad solium, et scabellum aureum et brachiola duo altrinsecus et duos leones stantes iuxta brachiola,</span>
    <span class="versiculo"><sup>19</sup> sed et alios duodecim leunculos stantes super sex gradus ex utraque parte; non fuit tale solium in universis regnis.</span>
    <span class="versiculo"><sup>20</sup> Omnia quoque vasa convivii regis erant aurea, et vasa domus Saltus Libani ex auro purissimo; argentum enim in diebus Salomonis pro nihilo reputabatur.</span>
    <span class="versiculo"><sup>21</sup> Siquidem naves regis ibant in Tharsis cum servis Hiram; semel in annis tribus veniebant naves Tharsis portantes aurum et argentum et ebur et simias et pavos.</span>
    <span class="versiculo"><sup>22</sup> Magnificatus est igitur rex Salomon super omnes reges terrae divitiis et sapientia.</span>
    <span class="versiculo"><sup>23</sup> Omnesque reges terrarum desiderabant faciem videre Salomonis, ut audirent sapientiam, quam dederat Deus in corde eius,</span>
    <span class="versiculo"><sup>24</sup> et deferebant ei munera, vasa argentea et aurea et vestes et arma et aromata, equos et mulos per singulos annos.</span>
    <span class="versiculo"><sup>25</sup> Habuit quoque Salomon quattuor milia stabula equorum et curruum equitumque duodecim milia; constituitque eos in urbibus quadrigarum et, ubi erat rex, in Ierusalem.</span>
    <span class="versiculo"><sup>26</sup> Exercuit etiam potestatem super cunctos reges, a fluvio Euphrate usque ad terram Philisthinorum et usque ad terminos Aegypti;</span>
    <span class="versiculo"><sup>27</sup> tantamque copiam praebuit argenti in Ierusalem quasi lapidum, et cedrorum tantam multitudinem velut sycomororum, quae gignuntur in Sephela.</span>
    <span class="versiculo"><sup>28</sup> Adducebantur autem ei equi de Aegypto cunctisque regionibus.</span>
    <span class="versiculo"><sup>29</sup> Reliqua vero operum Salomonis priorum et novissimorum scripta sunt in verbis Nathan prophetae et in prophetia Ahiae Silonitis, in visione quoque Addo videntis super Ieroboam filium Nabat.</span>
    <span class="versiculo"><sup>30</sup> Regnavit autem Salomon in Ierusalem super omnem Israel quadraginta annis;</span>
    <span class="versiculo"><sup>31</sup> dormivitque cum patribus suis, et sepelierunt eum in civitate David patris eius. Regnavitque Roboam filius eius pro eo.</span>
</div>
