<div>
	<span class="capitulo">22</span>
	<span class="versiculo"><sup>1</sup> Constituerunt autem habitatores Ierusalem Ochoziam filium eius minimum regem pro eo; omnes enim maiores natu interfecerat turba, quae irruerat cum Arabibus in castra. Regnavitque Ochozias filius Ioram regis Iudae.</span>
	<span class="versiculo"><sup>2</sup> Filius viginti duo annorum erat Ochozias, cum regnare coepisset, et uno anno regnavit in Ierusalem. Nomen matris eius Athalia filia Amri.</span>
	<span class="versiculo"><sup>3</sup> Sed et ipse ingressus est per vias domus Achab; mater enim eius impulit eum, ut impie ageret.</span>
	<span class="versiculo"><sup>4</sup> Fecit igitur malum in conspectu Domini sicut domus Achab; ipsi enim fuerunt ei consiliarii post mortem patris sui in interitum eius.</span>
	<span class="versiculo"><sup>5</sup> Ambulavitque in consiliis eorum et perrexit cum Ioram filio Achab rege Israel in bellum contra Hazael regem Syriae in Ramoth Galaad; vulneraveruntque Syri Ioram.</span>
	<span class="versiculo"><sup>6</sup> Qui reversus est, ut curaretur in Iezrahel a plagis, quas acceperat in supradicto certamine.
Igitur Ochozias filius Ioram rex Iudae descendit, ut inviseret Ioram filium Achab in Iezrahel aegrotantem.</span>
	<span class="versiculo"><sup>7</sup> Voluntatis quippe fuit Dei adversum Ochoziam, ut veniret ad Ioram et, cum venisset, egrederetur cum eo adversum Iehu filium Namsi, quem unxit Dominus, ut deleret domum Achab.</span>
	<span class="versiculo"><sup>8</sup> Cum ergo iudicium faceret Iehu in domum Achab, invenit principes Iudae et filios fratrum Ochoziae, qui ministrabant ei, et interfecit illos.</span>
	<span class="versiculo"><sup>9</sup> Ipsumque perquisivit Ochoziam, et comprehenderunt eum latentem in Samaria; adductumque ad se Iehu occidit. Et sepelierunt eum, eo quod dicebant eum esse filium Iosaphat, qui quaesierat Dominum in toto corde suo.
Nec erat aliquis de stirpe Ochoziae, qui posset regnare.</span>
	<span class="versiculo"><sup>10</sup> Athalia autem mater eius videns quod mortuus esset filius suus surrexit et interfecit omnem stirpem regiam domus Iudae.</span>
	<span class="versiculo"><sup>11</sup> Porro Iosabeth filia regis tulit Ioas filium Ochoziae et furata est eum de medio filiorum regis, cum interficerentur, absconditque cum nutrice sua in cubiculo lectulorum. Iosabeth autem, quae absconderat eum, erat filia regis Ioram, uxor Ioiadae pontificis, soror Ochoziae; et idcirco Athalia non interfecit eum.</span>
	<span class="versiculo"><sup>12</sup> Fuit ergo cum eis in domo Dei absconditus sex annis, quibus regnavit Athalia super terram.</span>
</div>
