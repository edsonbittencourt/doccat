<div>
    <span class="capitulo">26</span>
    <span class="versiculo"><sup>1</sup> Omnis autem populus Iudae Oziam annorum sedecim constituit regem pro patre suo Amasia.</span>
    <span class="versiculo"><sup>2</sup> Ipse reaedificavit Ailath et restituit eam dicioni Iudae, postquam dormivit rex cum patribus suis.</span>
    <span class="versiculo"><sup>3</sup> Sedecim annorum erat Ozias, cum regnare coepisset, et quinquaginta duobus annis regnavit in Ierusalem. Nomen matris eius Iechelia de Ierusalem.</span>
    <span class="versiculo"><sup>4</sup> Fecitque, quod erat rectum in oculis Domini iuxta omnia, quae fecerat Amasias pater eius.</span>
    <span class="versiculo"><sup>5</sup> Et exquisivit Deum in diebus Zachariae, qui erudivit eum in timore Dei; et quamdiu requirebat Dominum, eum prosperari fecit Deus.</span>
    <span class="versiculo"><sup>6</sup> Denique egressus est et pugnavit contra Philisthim et destruxit murum Geth et murum Iabniae murumque Azoti. Aedificavit quoque oppida in regione Azoti et Philisthim.</span>
    <span class="versiculo"><sup>7</sup> Et adiuvit eum Deus contra Philisthim et contra Arabas, qui habitabant in Gurbaal, et contra Meunitas.</span>
    <span class="versiculo"><sup>8</sup> Pendebantque Ammonitae munera Oziae; et divulgatum est nomen eius usque ad introitum Aegypti, quia confortatus est in excelsum.</span>
    <span class="versiculo"><sup>9</sup> Aedificavitque Ozias turres in Ierusalem super portam Anguli et super portam Vallis et super Angulum firmavitque eas. 10 Exstruxit etiam turres in solitudine et fodit cisternas plurimas, eo quod haberet multa pecora tam in Sephela quam in planitie; agricolas quoque habuit et vinitores in montibus et in campis fertilibus; erat quippe homo agriculturae deditus.</span>
    <span class="versiculo"><sup>11</sup> Fuit autem exercitus bellatorum eius, qui procedebant ad proelia in turmis secundum numerum census per manum Iehiel scribae Maasiaeque praefecti sub manu Hananiae, qui erat de ducibus regis.</span>
    <span class="versiculo"><sup>12</sup> Omnisque numerus principum per familias virorum fortium duorum milium sescentorum.</span>
    <span class="versiculo"><sup>13</sup> Et sub eis universus exercitus trecentorum et septem milium quingentorum, qui erant apti ad bella, ut pro rege contra adversarios dimicarent.</span>
    <span class="versiculo"><sup>14</sup> Praeparavit quoque eis Ozias, id est cuncto exercitui, clipeos et hastas et galeas et loricas arcusque et fundas ad iaciendos lapides.</span>
    <span class="versiculo"><sup>15</sup> Et fecit in Ierusalem machinas excogitatas arte, quas in turribus collocavit et in angulis murorum, ut mitterent sagittas et saxa grandia; egressumque est nomen eius procul, eo quod mirabiliter auxiliaretur ei Dominus et corroborasset illum.</span>
    <span class="versiculo"><sup>16</sup> Sed, cum roboratus esset, elevatum est cor eius in interitum suum, et deliquit contra Dominum Deum suum; ingressusque templum Domini adolere voluit incensum super altare thymiamatis.</span>
    <span class="versiculo"><sup>17</sup> Statimque ingressus post eum Azarias sacerdos et cum eo sacerdotes Domini octoginta viri fortissimi;</span>
    <span class="versiculo"><sup>18</sup> restiterunt regi atque dixerunt: &#x201c; Non est tui officii, Ozia, ut adoleas incensum Domino, sed sacerdotum, hoc est filiorum Aaron, qui consecrati sunt ad huiuscemodi ministerium. Egredere de sanctuario, quia praevaricatus es; et non reputabitur tibi in gloriam hoc a Domino Deo &#x201d;.</span>
    <span class="versiculo"><sup>19</sup> Iratusque est Ozias et tenens in manu turibulum, ut adoleret incensum, minabatur sacerdotibus. Statimque orta est lepra in fronte eius coram sacerdotibus in domo Domini super altare thymiamatis.</span>
    <span class="versiculo"><sup>20</sup> Cumque respexisset eum Azarias pontifex et omnes reliqui sacerdotes, viderunt lepram in fronte eius et festinato expulerunt eum; sed et ipse acceleravit egredi, eo quod malo afflixisset eum Dominus.</span>
    <span class="versiculo"><sup>21</sup> Fuit igitur Ozias rex leprosus usque ad diem mortis suae et habitavit in domo separata plenus lepra, eo quod abscissus fuerat de domo Domini. Porro Ioatham filius eius rexit domum regis et iudicabat populum terrae.</span>
    <span class="versiculo"><sup>22</sup> Reliqua autem gestorum Oziae priorum et novissimorum scripsit Isaias filius Amos propheta.</span>
    <span class="versiculo"><sup>23</sup> Dormivitque Ozias cum patribus suis, et sepelierunt eum in agro regalium sepulcrorum, eo quod dicebant: &#x201c; Erat leprosus &#x201d;. Regnavitque Ioatham filius eius pro eo.</span>
</div>
