<div>
    <span class="capitulo">8</span>
    <span class="versiculo"><sup>1</sup> Expletis autem viginti annis, postquam aedificavit Salomon domum Domini et domum suam,</span>
    <span class="versiculo"><sup>2</sup> civitates, quas dederat Hiram Salomoni, aedificavit et habitare ibi fecit filios Israel.</span>
    <span class="versiculo"><sup>3</sup> Abiit quoque in Emath Soba et obtinuit eam.</span>
    <span class="versiculo"><sup>4</sup> Et aedificavit Palmyram in deserto et omnes civitates horreorum, quas aedificavit in Emath.</span>
    <span class="versiculo"><sup>5</sup> Exstruxitque Bethoron superiorem et Bethoron inferiorem, civitates munitas habentes muros et portas et vectes,</span>
    <span class="versiculo"><sup>6</sup> Baalath etiam et omnes urbes horreorum, quae fuerunt Salomonis, cunctasque urbes quadrigarum et urbes equorum. Omnia quaecumque voluit Salomon atque disposuit, aedificavit in Ierusalem et in Libano et in universa terra potestatis suae.</span>
    <span class="versiculo"><sup>7</sup> Omnem populum, qui derelictus fuerat de Hetthaeis et Amorraeis et Pherezaeis et Hevaeis et Iebusaeis, qui non erant de stirpe Israel,</span>
    <span class="versiculo"><sup>8</sup> de filiis eorum, qui remanserant post eos in terra, quos non interfecerant filii Israel, subiugavit Salomon in tributarios usque in diem hanc.</span>
    <span class="versiculo"><sup>9</sup> Porro de filiis Israel non posuit, ut servirent operibus regis; ipsi enim erant viri bellatores et principes pugnatorum eius et principes quadrigarum et equitum eius.</span>
    <span class="versiculo"><sup>10</sup> Omnes autem principes praefectorum regis Salomonis fuerunt ducenti quinquaginta, qui praefuerant populo.</span>
    <span class="versiculo"><sup>11</sup> Filiam vero pharaonis transtulit de civitate David in domum, quam aedificaverat ei; dixit enim rex: &#x201c; Non habitabit mulier mihi in domo David regis Israel, eo quod sanctificata sit, quia ingressa est in eam arca Domini &#x201d;.</span>
    <span class="versiculo"><sup>12</sup> Tunc obtulit Salomon holocausta Domino super altare Domini, quod exstruxerat ante porticum,</span>
    <span class="versiculo"><sup>13</sup> ut per singulos dies offerretur in eo iuxta praeceptum Moysi in sabbatis et in calendis et in festis diebus ter per annum, id est in sollemnitate Azymorum et in sollemnitate Hebdomadarum et in sollemnitate Tabernaculorum.</span>
    <span class="versiculo"><sup>14</sup> Et constituit iuxta dispositionem David patris sui officia sacerdotum in ministeriis suis et Levitas in ordine suo, ut laudarent et ministrarent coram sacerdotibus iuxta ritum uniuscuiusque diei, et ianitores in divisionibus suis per portam et portam; sic enim praeceperat David homo Dei.</span>
    <span class="versiculo"><sup>15</sup> Nec praetergressi sunt mandata regis de sacerdotibus et Levitis in omnibus et in custodiis thesaurorum.</span>
    <span class="versiculo"><sup>16</sup> Et firmatum est totum opus Salomonis ex eo die, quo fundavit domum Domini, usque in diem, quo perfecit eam.</span>
    <span class="versiculo"><sup>17</sup> Tunc abiit Salomon in Asiongaber et in Ailath ad oram maris Rubri, quae est in terra Edom.</span>
    <span class="versiculo"><sup>18</sup> Misit autem ei Hiram per manus servorum suorum naves et nautas gnaros maris; et abierunt cum servis Salomonis in Ophir tuleruntque inde quadringenta quinquaginta talenta auri et attulerunt ad regem Salomonem.</span>
</div>
