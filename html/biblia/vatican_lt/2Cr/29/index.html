<div>
    <span class="capitulo">29</span>
    <span class="versiculo"><sup>1</sup> Igitur Ezechias regnare coepit, cum viginti quinque esset annorum, et viginti novem annis regnavit in Ierusalem. Nomen matris eius Abi filia Zachariae.</span>
    <span class="versiculo"><sup>2</sup> Fecitque, quod erat placitum in conspectu Domini, iuxta omnia, quae fecerat David pater eius.</span>
    <span class="versiculo"><sup>3</sup> Ipse anno et mense primo regni sui aperuit valvas domus Domini et instauravit eas.</span>
    <span class="versiculo"><sup>4</sup> Adduxitque sacerdotes atque Levitas et congregavit eos in plateam orientalem</span>
    <span class="versiculo"><sup>5</sup> dixitque ad eos: &#x201c; Audite me, Levitae! Nunc sanctificamini; mundate domum Domini, Dei patrum vestrorum, et auferte omnem immunditiam de sanctuario.</span>
    <span class="versiculo"><sup>6</sup> Peccaverunt patres nostri et fecerunt malum in conspectu Domini Dei nostri derelinquentes eum; averterunt facies suas a tabernaculo Domini et praebuerunt dorsum.</span>
    <span class="versiculo"><sup>7</sup> Insuper clauserunt ostia, quae erant in porticu, et exstinxerunt lucernas incensumque non adoleverunt et holocausta non obtulerunt in sanctuario Deo Israel.</span>
    <span class="versiculo"><sup>8</sup> Concitatus est itaque furor Domini super Iudam et Ierusalem; tradiditque eos in commotionem et in stuporem et in sibilum, sicut ipsi cernitis oculis vestris.</span>
    <span class="versiculo"><sup>9</sup> En, corruerunt patres nostri gladiis, filii nostri et filiae nostrae et coniuges captivae ductae sunt propter hoc scelus.</span>
    <span class="versiculo"><sup>10</sup> Nunc igitur placet mihi, ut ineam foedus cum Domino, Deo Israel, et avertat a nobis furorem irae suae.</span>
    <span class="versiculo"><sup>11</sup> Filii mei, nolite neglegere; vos enim elegit Dominus, ut stetis coram eo et ministretis illi colatisque eum et adoleatis &#x201d;.</span>
    <span class="versiculo"><sup>12</sup> Surrexerunt ergo Levitae, Mahath filius Amasai et Ioel filius Azariae de filiis Caath; porro de filiis Merari Cis filius Abdi et Azarias filius Iallelel; de filiis autem Gerson Ioah filius Zimma et Eden filius Ioah;</span>
    <span class="versiculo"><sup>13</sup> at vero de filiis Elisaphan Semri et Iehiel; de filiis quoque Asaph Zacharias et Matthanias;</span>
    <span class="versiculo"><sup>14</sup> necnon de filiis Heman Iahiel et Semei; sed et de filiis Idithun Semeias et Oziel.</span>
    <span class="versiculo"><sup>15</sup> Congregaveruntque fratres suos et sanctificati sunt et ingressi iuxta mandatum regis et imperium Domini, ut expiarent domum Dei.</span>
    <span class="versiculo"><sup>16</sup> Sacerdotes quoque ingressi intra templum Domini, ut mundarent illud, extulerunt omnem immunditiam, quam intro reppererant in vestibulum domus Domini, quam tulerunt Levitae et asportaverunt ad torrentem Cedron foras.</span>
    <span class="versiculo"><sup>17</sup> Coeperunt autem prima die mensis primi sanctificare et in die octava eiusdem mensis ingressi sunt porticum templi Domini et sanctificaverunt templum Domini diebus octo; et in die sexta decima mensis eiusdem, quod coeperant, impleverunt.</span>
    <span class="versiculo"><sup>18</sup> Ingressi quoque sunt ad Ezechiam regem et dixerunt ei: &#x201c; Mundavimus omnem domum Domini et altare holocausti vasaque eius necnon et mensam propositionis cum omnibus vasis suis</span>
    <span class="versiculo"><sup>19</sup> cunctamque templi supellectilem, quam removerat rex Achaz in regno suo in praevaricatione sua, restituimus et sanctificavimus. Ecce exposita sunt omnia coram altari Domini &#x201d;.</span>
    <span class="versiculo"><sup>20</sup> Consurgensque diluculo Ezechias rex adunavit principes civitatis et ascendit domum Domini.</span>
    <span class="versiculo"><sup>21</sup> Attuleruntque simul tauros septem, arietes septem, agnos septem et hircos septem pro peccato, pro regno, pro sanctuario, pro Iuda; dixit quoque sacerdotibus filiis Aaron, ut offerrent super altare Domini.</span>
    <span class="versiculo"><sup>22</sup> Mactaverunt igitur tauros et susceperunt sacerdotes sanguinem et fuderunt illum super altare; mactaverunt etiam arietes et illorum sanguinem super altare fuderunt; immolaverunt agnos et fuderunt super altare sanguinem.</span>
    <span class="versiculo"><sup>23</sup> Applicaverunt hircos pro peccato coram rege et universa multitudine imposueruntque manus suas super eos,</span>
    <span class="versiculo"><sup>24</sup> et immolaverunt illos sacerdotes et asperserunt sanguinem eorum super altare pro piaculo universi Israelis; pro omni quippe Israel praeceperat rex, ut holocaustum fieret et pro peccato.</span>
    <span class="versiculo"><sup>25</sup> Constituit quoque Levitas in domo Domini cum cymbalis et psalteriis et citharis secundum dispositionem David et Gad videntis regis et Nathan prophetae; siquidem Domini praeceptum fuit per manum prophetarum eius.</span>
    <span class="versiculo"><sup>26</sup> Steteruntque Levitae tenentes organa David, et sacerdotes tubas.</span>
    <span class="versiculo"><sup>27</sup> Et iussit Ezechias, ut offerrent holocaustum super altare; cumque offerretur holocaustum, coeperunt laudes canere Domino et clangere tubis atque in diversis organis David regis Israel concrepare.</span>
    <span class="versiculo"><sup>28</sup> Omni autem turba adorante, cantores et ii, qui tenebant tubas, erant in officio suo, donec compleretur holocaustum.</span>
    <span class="versiculo"><sup>29</sup> Cumque finita esset oblatio, incurvatus est rex et omnes, qui erant cum eo, et adoraverunt.</span>
    <span class="versiculo"><sup>30</sup> Praecepitque Ezechias et principes Levitis, ut laudarent Dominum verbis David et Asaph videntis; qui laudaverunt eum magna laetitia et curvato genu adoraverunt.</span>
    <span class="versiculo"><sup>31</sup> Ezechias autem etiam haec addidit: &#x201c; Nunc, impletis manibus vestris Domino, accedite et afferte victimas et sacrificia pro gratiarum actione in domo Domini &#x201d;. Attulit ergo universa multitudo hostias et sacrificia pro gratiarum actione, et omnis voluntarius et proni animi holocausta.</span>
    <span class="versiculo"><sup>32</sup> Porro numerus holocaustorum, quae attulit multitudo, hic fuit: tauros septuaginta, arietes centum, agnos ducentos, in holocaustum Domino omnia haec.</span>
    <span class="versiculo"><sup>33</sup> Sanctificaveruntque Domino boves sescentos et oves tria milia.</span>
    <span class="versiculo"><sup>34</sup> Sacerdotes vero pauci erant nec poterant sufficere, ut pelles holocaustorum detraherent; unde et Levitae fratres eorum adiuverunt eos, donec impleretur opus, et sanctificarentur sacerdotes; Levitae quippe recti corde, ut sanctificarentur magis quam sacerdotes.</span>
    <span class="versiculo"><sup>35</sup> Fuerunt igitur holocausta plurima, adipes pacificorum et libamina, quae pertinebant ad holocausta.
Restitutus est ita cultus domus Domini.</span>
    <span class="versiculo"><sup>36</sup> Laetatusque est Ezechias et omnis populus de eo, quod paravit Dominus populo; repente quippe hoc factum est.</span>
</div>
