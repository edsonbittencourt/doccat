<div>
	<span class="capitulo">11</span>
	<span class="versiculo"><sup>1</sup> Venit autem Roboam in Ierusalem et convocavit universam domum Iudae et Beniamin, centum octoginta milia electorum bellantium, ut dimicaret contra Israel et converteret ad se regnum suum.</span>
	<span class="versiculo"><sup>2</sup> Factusque est sermo Domini ad Semeiam hominem Dei dicens:</span>
	<span class="versiculo"><sup>3</sup> &#x201c; Loquere ad Roboam filium Salomonis regem Iudae et ad universum Israel, qui est in Iuda et Beniamin:</span>
	<span class="versiculo"><sup>4</sup> Haec dicit Dominus: Non ascendetis neque pugnabitis contra fratres vestros. Revertatur unusquisque in domum suam, quia mea hoc gestum est voluntate &#x201d;. Qui cum audissent sermonem Domini, reversi sunt nec perrexerunt contra Ieroboam.</span>
	<span class="versiculo"><sup>5</sup> Habitavit autem Roboam in Ierusalem et aedificavit civitates muratas in Iuda.</span>
	<span class="versiculo"><sup>6</sup> Exstruxitque Bethlehem et Etam et Thecue,</span>
	<span class="versiculo"><sup>7</sup> Bethsur quoque et Socho et Odollam</span>
	<span class="versiculo"><sup>8</sup> necnon Geth et Maresa et Ziph,</span>
	<span class="versiculo"><sup>9</sup> sed et Aduram et Lachis et Azeca,</span>
	<span class="versiculo"><sup>10</sup> Saraa quoque et Aialon et Hebron, quae erant in Iuda et Beniamin civitates munitissimas.</span>
	<span class="versiculo"><sup>11</sup> Cumque clausisset eas muris, posuit in eis principes ciborumque horrea et olei et vini.</span>
	<span class="versiculo"><sup>12</sup> Sed et in singulis urbibus fecit armamentarium scutorum et hastarum firmavitque eas summa diligentia et imperavit super Iudam et Beniamin.</span>
	<span class="versiculo"><sup>13</sup> Sacerdotes autem et Levitae, qui erant in universo Israel, venerunt ad eum de cunctis sedibus suis.</span>
	<span class="versiculo"><sup>14</sup> Levitae relinquentes suburbana et possessiones suas transierunt ad Iudam et Ierusalem, eo quod abiecisset eos Ieroboam et posteri eius, ne sacerdotio Domini fungerentur.</span>
	<span class="versiculo"><sup>15</sup> Qui constituit sibi sacerdotes excelsorum et daemoniorum vitulorumque, quos fecerat.</span>
	<span class="versiculo"><sup>16</sup> Sed sequentes eos et de cunctis tribubus Israel quicumque dederant cor suum, ut quaererent Dominum, Deum Israel, venerunt Ierusalem ad immolandum victimas Domino, Deo patrum suorum.</span>
	<span class="versiculo"><sup>17</sup> Et roboraverunt regnum Iudae et confirmaverunt Roboam filium Salomonis per tres annos; ambulaverunt enim in viis David et Salomonis annis tantum tribus.</span>
	<span class="versiculo"><sup>18</sup> Duxit autem Roboam uxorem Mahalath filiam Ierimoth filii David et Abihail filiae Eliab filii Isai,</span>
	<span class="versiculo"><sup>19</sup> quae peperit ei filios Iehus et Samariam et Zoom.</span>
	<span class="versiculo"><sup>20</sup> Post hanc quoque accepit Maacha filiam Absalom, quae peperit ei Abia et Ethai et Ziza et Salomith.</span>
	<span class="versiculo"><sup>21</sup> Amavit autem Roboam Maacha filiam Absalom super omnes uxores suas et concubinas; nam uxores decem et octo duxerat, concubinas autem sexaginta. Et genuit viginti octo filios et sexaginta filias.</span>
	<span class="versiculo"><sup>22</sup> Constituit vero in capite Abiam filium Maacha ducem super fratres suos; ipsum enim regem facere cogitabat.</span>
	<span class="versiculo"><sup>23</sup> Et sapienter filios suos dispersit in cunctis finibus Iudae et Beniamin in universis civitatibus muratis. Praebuitque eis escas plurimas et multas petivit uxores.</span>
</div>
