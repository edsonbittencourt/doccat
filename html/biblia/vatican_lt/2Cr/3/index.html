<div>
    <span class="capitulo">3</span>
    <span class="versiculo"><sup>1</sup> Et coepit Salomon aedificare domum Domini in Ierusalem in monte Moria, qui demonstratus fuerat a David patre eius, in loco, quem paraverat David in area Ornan Iebusaei.</span>
    <span class="versiculo"><sup>2</sup> Coepit autem aedificare mense secundo anno quarto regni sui.</span>
    <span class="versiculo"><sup>3</sup> Et hae sunt mensurae, quas statuit Salomon, ut aedificaret domum Dei: longitudinis cubiti in mensura prima sexaginta, latitudinis cubiti viginti.</span>
    <span class="versiculo"><sup>4</sup> Porticum vero ante frontem, quae tendebatur in longum, iuxta mensuram latitudinis domus, cubitorum viginti; porro altitudo centum viginti cubitorum erat. Et deauravit eam intrinsecus auro mundissimo.</span>
    <span class="versiculo"><sup>5</sup> Domum quoque maiorem texit tabulis ligneis abiegnis et laminas auri obryzi affixit per totum; scalpsitque in eis palmas et quasi catenulas se invicem complectentes.</span>
    <span class="versiculo"><sup>6</sup> Stravit quoque pavimentum templi pretiosissimo marmore decore multo.</span>
    <span class="versiculo"><sup>7</sup> Porro aurum erat de Parvaim, de cuius laminis texit domum, et trabes eius et postes et parietes et ostia; et caelavit cherubim in parietibus.</span>
    <span class="versiculo"><sup>8</sup> Fecit quoque domum sancti sanctorum: longitudinem iuxta latitudinem domus cubitorum viginti et latitudinem similiter viginti cubitorum; et laminis auri optimi texit eam quasi talentis sescentis.</span>
    <span class="versiculo"><sup>9</sup> Sed et pro clavis usus est auro ponderis quinquaginta siclorum. Cenacula quoque texit auro.</span>
    <span class="versiculo"><sup>10</sup> Fecit etiam in domo sancti sanctorum cherubim duos opere statuario et texit eos auro.</span>
    <span class="versiculo"><sup>11</sup> Alae cherubim viginti cubitis extendebantur, ita ut una ala haberet cubitos quinque et tangeret parietem domus, et altera quinque cubitos habens alam tangeret alterius cherub.</span>
    <span class="versiculo"><sup>12</sup> Similiter cherub alterius ala quinque habebat cubitos et tangebat parietem, et ala eius altera quinque cubitorum alam cherub alterius contingebat.</span>
    <span class="versiculo"><sup>13</sup> Igitur alae utriusque cherubim expansae erant et extendebantur per cubitos viginti; ipsi autem stabant erectis pedibus, et facies eorum erant versae ad exteriorem domum.</span>
    <span class="versiculo"><sup>14</sup> Fecit quoque velum ex hyacintho, purpura, cocco et bysso et intexuit ei cherubim.</span>
    <span class="versiculo"><sup>15</sup> Ante fores etiam templi duas columnas, quae triginta et quinque cubitos habebant altitudinis; porro capita earum quinque cubitorum.</span>
    <span class="versiculo"><sup>16</sup> Necnon et quasi catenulas in torque, et superposuit eas capitibus columnarum; malogranata etiam centum, quae catenulis interposuit.</span>
    <span class="versiculo"><sup>17</sup> Ipsas quoque columnas posuit ante faciem templi, unam a dextris et alteram a sinistris; eam, quae a dextris erat, vocavit Iachin et, quae ad laevam, Booz.</span>
</div>
