<div>
	<span class="capitulo">14</span>
	<span class="versiculo"><sup>1</sup> Fecit autem Asa, quod bonum et placitum erat in conspectu Domini Dei sui, et subvertit altaria peregrini cultus et excelsa</span>
	<span class="versiculo"><sup>2</sup> et confregit lapides palosque succidit</span>
	<span class="versiculo"><sup>3</sup> ac praecepit Iudae, ut quaereret Dominum, Deum patrum suorum, et faceret legem et universa mandata,</span>
	<span class="versiculo"><sup>4</sup> et abstulit e cunctis urbibus Iudae excelsa et thymiateria et regnavit in pace.</span>
	<span class="versiculo"><sup>5</sup> Aedificavit quoque urbes munitas in Iuda, quia quievit terra, et nulla temporibus eius bella surrexerant, pacem Domino ei largiente.</span>
	<span class="versiculo"><sup>6</sup> Dixit autem Iudae: &#x201c; Aedificemus civitates istas et vallemus muris et roboremus turribus et portis et seris, donec a bellis quieta sunt omnia; quia quaesivimus Dominum Deum nostrum, quaesivit nos et dedit nobis pacem per gyrum &#x201d;. Aedificaverunt igitur et prosperati sunt.</span>
	<span class="versiculo"><sup>7</sup> Habuit autem Asa exercitum portantium scuta et hastas de Iuda trecenta milia, de Beniamin vero scutariorum et sagittariorum ducenta octoginta milia; omnes isti viri fortissimi.</span>
	<span class="versiculo"><sup>8</sup> Egressus est autem contra eos Zara Aethiops cum exercitu, decies centena milia et curribus trecentis, et venit usque Maresa.</span>
	<span class="versiculo"><sup>9</sup> Porro Asa perrexit obviam ei, et instruxerunt aciem ad bellum in valle, quae est ad septentrionem Maresa,</span>
	<span class="versiculo"><sup>10</sup> et invocavit Asa Dominum Deum suum et ait: &#x201c; Domine, non est apud te ulla distantia, utrum paucis auxilieris an pluribus; adiuva nos, Domine Deus noster. In te enim et in tuo nomine habentes fiduciam venimus contra hanc multitudinem. Domine, Deus noster tu es, non praevaleat contra te homo &#x201d;.</span>
	<span class="versiculo"><sup>11</sup> Exterruit itaque Dominus Aethiopes coram Asa et Iuda; fugeruntque Aethiopes.</span>
	<span class="versiculo"><sup>12</sup> Et persecutus est eos Asa et populus, qui cum eo erat, usque Gerar; et ruerunt Aethiopes usque ad internecionem, quia Domino caedente contriti sunt et exercitu illius proeliante. Tulerunt ergo spolia multa</span>
	<span class="versiculo"><sup>13</sup> et percusserunt omnes civitates per circuitum Gerarae; terror quippe Domini eos invaserat. Et diripuerunt omnes urbes et multam praedam asportaverunt.</span>
	<span class="versiculo"><sup>14</sup> Sed et caulas ovium destruentes tulerunt pecorum infinitam multitudinem et camelorum reversique sunt Ierusalem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
