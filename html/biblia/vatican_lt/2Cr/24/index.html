<div>
	<span class="capitulo">24</span>
	<span class="versiculo"><sup>1</sup> Septem annorum erat Ioas, cum regnare coepisset, et quadraginta annis regnavit in Ierusalem. Nomen matris eius Sebia de Bersabee.</span>
	<span class="versiculo"><sup>2</sup> Fecitque, quod bonum est coram Domino, cunctis diebus Ioiadae sacerdotis.</span>
	<span class="versiculo"><sup>3</sup> Accepit autem ei Ioiada uxores duas, e quibus genuit filios et filias.</span>
	<span class="versiculo"><sup>4</sup> Post quae placuit Ioas, ut instauraret domum Domini.</span>
	<span class="versiculo"><sup>5</sup> Congregavitque sacerdotes et Levitas et dixit eis: &#x201c; Egredimini ad civitates Iudae et colligite de universo Israel pecuniam ad sartatecta templi Dei vestri per singulos annos. Festinatoque hoc facite &#x201d;. Porro Levitae non festinarunt.</span>
	<span class="versiculo"><sup>6</sup> Vocavitque rex Ioiadam principem et dixit ei: &#x201c; Quare non tibi fuit curae, ut cogeres Levitas inferre de Iuda et de Ierusalem pecuniam, quae constituta est a Moyse servo Domini, ut inferret eam omnis congregatio Israel in tabernaculum testimonii?</span>
	<span class="versiculo"><sup>7</sup> Athalia enim impiissima et filii eius dissipaverunt domum Dei et de universis, quae sanctificata fuerant templo Domini, dedicaverunt Baalim &#x201d;.</span>
	<span class="versiculo"><sup>8</sup> Praecepit ergo rex, et fecerunt arcam posueruntque eam iuxta portam domus Domini forinsecus.</span>
	<span class="versiculo"><sup>9</sup> Et praedicatum est in Iuda et Ierusalem, ut deferrent singuli pretium Domino, quod constituit Moyses servus Dei super Israel in deserto.</span>
	<span class="versiculo"><sup>10</sup> Laetatique sunt cuncti principes et omnis populus et ingressi contulerunt in arcam atque miserunt ita, ut impleretur.</span>
	<span class="versiculo"><sup>11</sup> Cumque tempus esset, ut deferrent arcam ad magistratus regis per manus Levitarum, et viderent multam esse pecuniam, ingrediebatur scriba regis et quem primus sacerdos constituerat, effundebantque pecuniam, quae erat in arca; porro arcam reportabant ad locum suum. Sicque faciebant per singula tempora, et congregata est infinita pecunia,</span>
	<span class="versiculo"><sup>12</sup> quam dederunt rex et Ioiada his, qui praeerant operibus domus Domini. At illi conducebant ex ea caesores lapidum et artifices operum singulorum, ut instaurarent domum Domini, fabros quoque ferri et aeris, ut domus Dei fulciretur.</span>
	<span class="versiculo"><sup>13</sup> Egeruntque operarii, et obducebatur cicatrix operi per manus eorum, ac suscitaverunt domum Domini in statum pristinum et firme eam stare fecerunt.</span>
	<span class="versiculo"><sup>14</sup> Cumque haec complessent, detulerunt coram rege et Ioiada reliquam partem pecuniae, de qua facta sunt vasa templi in ministerium et ad holocausta, phialae quoque et cetera vasa aurea et argentea. Et offerebantur holocausta in domo Domini iugiter cunctis diebus Ioiadae.</span>
	<span class="versiculo"><sup>15</sup> Senuit autem Ioiada plenus dierum et mortuus est cum centum triginta esset annorum.</span>
	<span class="versiculo"><sup>16</sup> Sepelieruntque eum in civitate David cum regibus, eo quod fecisset bonum in Israel cum Deo et cum domo eius.</span>
	<span class="versiculo"><sup>17</sup> Postquam autem obiit Ioiada, ingressi sunt principes Iudae et adoraverunt regem, qui delinitus obsequiis eorum acquievit eis.</span>
	<span class="versiculo"><sup>18</sup> Et dereliquerunt templum Domini, Dei patrum suorum, servieruntque palis et sculptilibus, et facta est ira contra Iudam et Ierusalem propter hoc peccatum.</span>
	<span class="versiculo"><sup>19</sup> Mittebatque eis prophetas, ut reverterentur ad Dominum, quos protestantes illi audire nolebant.</span>
	<span class="versiculo"><sup>20</sup> Spiritus itaque Dei induit Zachariam filium Ioiadae sacerdotis; et stetit in conspectu populi et dixit eis: &#x201c; Haec dicit Deus: Quare transgredimini praecepta Domini, quod vobis non proderit? Quia dereliquistis Dominum, ipse dereliquit vos &#x201d;.</span>
	<span class="versiculo"><sup>21</sup> Qui coniuraverunt adversus eum et lapidaverunt eum iuxta regis imperium in atrio domus Domini.</span>
	<span class="versiculo"><sup>22</sup> Et non est recordatus Ioas rex misericordiae, quam fecerat Ioiada pater illius secum, sed interfecit filium eius. Qui cum moreretur, ait: &#x201c; Videat Dominus et requirat! &#x201d;.</span>
	<span class="versiculo"><sup>23</sup> Cumque evolutus esset annus, ascendit contra eum exercitus Syriae venitque in Iudam et Ierusalem et exterminaverunt cunctos principes populi atque universam praedam miserunt regi Damascum.</span>
	<span class="versiculo"><sup>24</sup> Et certe, cum permodicus venisset numerus Syrorum, tradidit Dominus manibus eorum exercitum magnum valde, eo quod reliquissent Dominum, Deum patrum suorum; in Ioas quoque ignominiosa exercuere iudicia.</span>
	<span class="versiculo"><sup>25</sup> Et abeuntes dimiserunt eum in languoribus magnis. Coniuraverunt autem contra eum servi sui in ultionem sanguinis filii Ioiadae sacerdotis et occiderunt eum in lectulo suo, et mortuus est. Sepelieruntque eum in civitate David, sed non in sepulcris regum.</span>
	<span class="versiculo"><sup>26</sup> Insidiati vero sunt ei Zabad filius Semath Ammanitidis et Iozabad filius Semarith Moabitidis.</span>
	<span class="versiculo"><sup>27</sup> Porro de filiis eius, de summa tributi, quod impositum fuerat sub eo, et de instauratione domus Dei scriptum est in commentariis libri regum. Regnavitque Amasias filius eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
