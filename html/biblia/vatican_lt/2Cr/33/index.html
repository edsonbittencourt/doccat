<div>
	<span class="capitulo">33</span>
	<span class="versiculo"><sup>1</sup> Duodecim annorum erat Manasses, cum regnare coepisset, et quinquaginta quinque annis regnavit in Ierusalem.</span>
	<span class="versiculo"><sup>2</sup> Fecit autem malum coram Domino iuxta abominationes gentium, quas expulit Dominus coram filiis Israel.</span>
	<span class="versiculo"><sup>3</sup> Et conversus instauravit excelsa, quae demolitus fuerat Ezechias pater eius, construxitque aras Baalim et fecit palos et adoravit omnem militiam caeli et coluit eam.</span>
	<span class="versiculo"><sup>4</sup> Aedificavit quoque altaria in domo Domini, de qua dixerat Dominus: &#x201c; In Ierusalem erit nomen meum in aeternum &#x201d;.</span>
	<span class="versiculo"><sup>5</sup> Aedificavit autem ea cuncto exercitui caeli in duobus atriis domus Domini.</span>
	<span class="versiculo"><sup>6</sup> Transireque fecit filios suos per ignem in valle filii Ennom. Hariolatus est, sectabatur auguria, maleficis artibus inserviebat, habebat secum pythones et aruspices; multaque mala operatus est coram Domino, ut irritaret eum.</span>
	<span class="versiculo"><sup>7</sup> Posuit quoque sculptile, idolum, quod fecerat, in domo Dei, de qua locutus est Deus ad David et ad Salomonem filium eius dicens: &#x201c; In domo hac et in Ierusalem, quam elegi de cunctis tribubus Israel, ponam nomen meum in sempiternum.</span>
	<span class="versiculo"><sup>8</sup> Et moveri non faciam pedem Israel de terra, quam tradidi patribus eorum, ita dumtaxat si custodierint facere, quae praecepi eis, cunctamque legem et praecepta atque iudicia, per manum Moysi &#x201d;.</span>
	<span class="versiculo"><sup>9</sup> Igitur Manasses seduxit Iudam et habitatores Ierusalem, ut facerent malum super omnes gentes, quas subverterat Dominus a facie filiorum Israel.</span>
	<span class="versiculo"><sup>10</sup> Locutusque est Dominus ad eum et ad populum illius, et attendere noluerunt.</span>
	<span class="versiculo"><sup>11</sup> Idcirco superinduxit eis principes exercitus regis Assyriorum; ceperuntque Manassen compedibus et vinctum catenis duxerunt Babylonem.</span>
	<span class="versiculo"><sup>12</sup> Qui, postquam coangustatus est, oravit Dominum Deum suum et egit paenitentiam valde coram Deo patrum suorum.</span>
	<span class="versiculo"><sup>13</sup> Deprecatusque est eum, et placatus ei exaudivit orationem eius reduxitque eum Ierusalem in regnum suum; et cognovit Manasses quod Dominus ipse esset Deus.</span>
	<span class="versiculo"><sup>14</sup> Post haec aedificavit murum extra civitatem David ad occidentem Gihon in convalle et ad introitum portae Piscium per circuitum Ophel et exaltavit illum vehementer; constituitque principes exercitus in cunctis civitatibus Iudae munitis.</span>
	<span class="versiculo"><sup>15</sup> Et abstulit deos alienos et idolum de domo Domini, aras quoque, quas fecerat in monte domus Domini et in Ierusalem, et proiecit omnia extra urbem.</span>
	<span class="versiculo"><sup>16</sup> Porro instauravit altare Domini et immolavit super illud victimas pacificorum et pro gratiarum actione praecepitque Iudae, ut serviret Domino, Deo Israel.</span>
	<span class="versiculo"><sup>17</sup> Attamen adhuc populus immolabat in excelsis Domino Deo suo.</span>
	<span class="versiculo"><sup>18</sup> Reliqua autem gestorum Manasse et obsecratio eius ad Deum suum, verba quoque videntium, qui loquebantur ad eum in nomine Domini, Dei Israel, continentur in sermonibus regum Israel.</span>
	<span class="versiculo"><sup>19</sup> Oratio quoque eius et exauditio et cuncta peccata atque contemptus, loca etiam, in quibus aedificavit excelsa et fecit palos et statuas, antequam ageret paenitentiam, scripta sunt in sermonibus Hozai.</span>
	<span class="versiculo"><sup>20</sup> Dormivit ergo Manasses cum patribus suis, et sepelierunt eum in domo sua. Regnavitque pro eo filius eius Amon.</span>
	<span class="versiculo"><sup>21</sup> Viginti duorum annorum erat Amon, cum regnare coepisset, et duobus annis regnavit in Ierusalem.</span>
	<span class="versiculo"><sup>22</sup> Fecitque malum in conspectu Domini, sicut fecerat Manasses pater eius, et cunctis idolis, quae Manasses fuerat fabricatus, immolavit atque servivit.</span>
	<span class="versiculo"><sup>23</sup> Et non humiliavit se ante faciem Domini, sicut humiliaverat se Manasses pater eius, et multo maiora deliquit.</span>
	<span class="versiculo"><sup>24</sup> Cumque coniurassent adversus eum servi sui, interfecerunt eum in domo sua.</span>
	<span class="versiculo"><sup>25</sup> Porro populus terrae, caesis omnibus, qui conspiraverant contra regem Amon, consti tuit regem Iosiam filium eius pro eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
