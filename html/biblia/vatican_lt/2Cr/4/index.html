<div>
	<span class="capitulo">4</span>
	<span class="versiculo"><sup>1</sup> Fecit quoque altare aeneum viginti cubitorum longitudinis et viginti cubitorum latitudinis et decem cubitorum</span>
	<span class="versiculo"><sup>2</sup> altitudinis. Mare etiam fusile decem cubitis a labio usque ad labium rotundum per circuitum; quinque cubitos habebat altitudinis, et funiculus triginta cubitorum ambiebat gyrum eius.</span>
	<span class="versiculo"><sup>3</sup> Similitudo quoque boum erat subter illud, in circuitu circumdabant illud &#x2014; decem cubitis &#x2014; duobus versibus alvum maris circuibant boves fusiles in una fusione cum mari.</span>
	<span class="versiculo"><sup>4</sup> Et ipsum mare super duodecim boves impositum erat, quorum tres respiciebant aquilonem et alii tres occidentem, porro tres alii meridiem et tres, qui reliqui erant, orientem habentes mare superpositum; posteriora autem boum erant intrinsecus sub mari.</span>
	<span class="versiculo"><sup>5</sup> Porro vastitas eius habebat mensuram palmi, et labium illius erat quasi labium calicis vel repandi lilii; capiebatque tria milia batos.</span>
	<span class="versiculo"><sup>6</sup> Fecit quoque luteres decem et posuit quinque a dextris et quinque a sinistris, ut lavarent in eis omnia, quae in holocaustum oblaturi erant; porro in mari sacerdotes lavabantur.</span>
	<span class="versiculo"><sup>7</sup> Fecit autem et candelabra aurea decem secundum speciem, qua iussa erant fieri, et posuit ea in templo quinque a dextris et quinque a sinistris.</span>
	<span class="versiculo"><sup>8</sup> Necnon et mensas decem, et posuit eas in templo quinque a dextris et quinque a sinistris; phialas quoque aureas centum.</span>
	<span class="versiculo"><sup>9</sup> Fecit etiam atrium sacerdotum et atrium grande et ostia in atrio, quae texit aere.</span>
	<span class="versiculo"><sup>10</sup> Porro mare posuit in latere dextro contra orientem ad meridiem.</span>
	<span class="versiculo"><sup>11</sup> Fecit autem Hiram lebetes et vatilla et phialas et complevit omne opus regis Salomonis in domo Dei;</span>
	<span class="versiculo"><sup>12</sup> hoc est columnas duas et globos et capitella super caput columnarum duarum et serta duo, quae tegerent globos capitellorum;</span>
	<span class="versiculo"><sup>13</sup> malogranata quoque quadringenta et serta duo, ita ut bini ordines malogranatorum singulis sertis iungerentur, quae protegerent globos capitellorum columnarum.</span>
	<span class="versiculo"><sup>14</sup> Bases etiam fecit et luteres, quos superposuit basibus,</span>
	<span class="versiculo"><sup>15</sup> mare unum, boves quoque duodecim sub mari;</span>
	<span class="versiculo"><sup>16</sup> et lebetes et vatilla et fuscinulas: omnia vasa fecit regi Salomoni Hiram magister eius pro domo Domini ex aere mundissimo.</span>
	<span class="versiculo"><sup>17</sup> In regione Iordanis fudit ea rex in argillosa terra inter Succoth et Saredatha.</span>
	<span class="versiculo"><sup>18</sup> Fecitque Salomon multitudinem vasorum innumerabilem, ita ut ignoraretur pondus aeris.</span>
	<span class="versiculo"><sup>19</sup> Fecitque Salomon omnia vasa domus Dei et altare aureum et mensas et super eas panes propositionis;</span>
	<span class="versiculo"><sup>20</sup> candelabra quoque cum lucernis suis, ut lucerent ante Dabir iuxta ritum, ex auro purissimo,</span>
	<span class="versiculo"><sup>21</sup> et florem et lucernas et forcipes aureos: omnia de auro perfectissimo facta sunt;</span>
	<span class="versiculo"><sup>22</sup> cultros quoque et phialas et sartagines et turibula ex auro purissimo. Et ostia templi interiora in sancta sanctorum et ostia templi forinsecus aurea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
