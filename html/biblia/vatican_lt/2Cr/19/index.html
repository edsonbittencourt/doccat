<div>
	<span class="capitulo">19</span>
	<span class="versiculo"><sup>1</sup> Reversus est autem Iosaphat rex Iudae in domum suam pacifice in Ierusalem.</span>
	<span class="versiculo"><sup>2</sup> Cui occurrit Iehu filius Hanani videns et ait ad eum: &#x201c; Impio praebes auxilium et his, qui oderunt Dominum, amicitia iungeris, et idcirco iram quidem Domini merebaris;</span>
	<span class="versiculo"><sup>3</sup> sed bona opera inventa sunt in te, eo quod abstuleris palos de terra et praeparaveris cor tuum, ut requireres Deum &#x201d;.</span>
	<span class="versiculo"><sup>4</sup> Habitavit ergo Iosaphat in Ierusalem. Rursumque egressus est ad populum de Bersabee usque ad montem Ephraim et revocavit eos ad Dominum, Deum patrum suorum.</span>
	<span class="versiculo"><sup>5</sup> Constituitque iudices terrae in cunctis civitatibus Iudae munitis per singula loca.</span>
	<span class="versiculo"><sup>6</sup> Et praecipiens iudicibus: &#x201c; Videte, ait, quid faciatis. Non enim homini exercetis iudicium sed Domino, qui vobiscum est, quando iudicaveritis.</span>
	<span class="versiculo"><sup>7</sup> Sit timor Domini, vobiscum et caute cuncta facite; non est enim apud Dominum Deum nostrum iniquitas nec personarum acceptio nec cupido munerum &#x201d;.</span>
	<span class="versiculo"><sup>8</sup> In Ierusalem quoque constituit Iosaphat ex Levitis et sacerdotibus et principibus familiarum Israel pro iudicio Domini et pro causis habitatorum Ierusalem.</span>
	<span class="versiculo"><sup>9</sup> Praecepitque eis dicens: &#x201c; Sic agetis in timore Domini fideliter et corde perfecto.</span>
	<span class="versiculo"><sup>10</sup> Omnem causam, quae venerit ad vos fratrum vestrorum, qui habitant in urbibus suis, ubicumque quaestio est de homicidio, de lege, de mandato, de praeceptis et de iustificationibus, commonete eos, ut non peccent in Dominum, et ne veniat ira super vos et super fratres vestros; sic ergo agetis et non peccabitis.</span>
	<span class="versiculo"><sup>11</sup> Amarias autem sacerdos princeps super vos in omnibus, quae ad Deum pertinent, praesidebit; porro Zabadias filius Ismael, qui est dux in domo Iudae, super ea opera erit, quae ad regis officium pertinent; habetisque Levitas coram vobis ut scribas. Confortamini et agite diligenter, et sit Dominus cum bonis &#x201d;.</span>
</div>
