<div>
	<span class="capitulo">13</span>
	<span class="versiculo"><sup>1</sup> Anno octavo decimo regis Ieroboam regnavit Abia super Iudam.</span>
	<span class="versiculo"><sup>2</sup> Tribus annis regnavit in Ierusalem. Nomenque matris eius Michaia filia Uriel de Gabaa.
Et erat bellum inter Abiam et Ieroboam.</span>
	<span class="versiculo"><sup>3</sup> Cumque inisset Abia certamen et haberet bellicosissimos viros electorum quadringenta milia, Ieroboam instruxit e contra aciem octingenta milia virorum, qui et ipsi electi erant et ad bella fortissimi.</span>
	<span class="versiculo"><sup>4</sup> Stetit igitur Abia super montem Semaraim, qui est in monte Ephraim, et ait: &#x201c; Audi, Ieroboam et omnis Israel:</span>
	<span class="versiculo"><sup>5</sup> Num ignoratis quod Dominus, Deus Israel, dederit regnum David super Israel in sempiternum, ipsi et filiis eius, pactum salis?</span>
	<span class="versiculo"><sup>6</sup> Et surrexit Ieroboam filius Nabat servus Salomonis filii David et rebellavit contra dominum suum;</span>
	<span class="versiculo"><sup>7</sup> congregatique sunt ad eum viri vanissimi, filii Belial, et praevaluerunt contra Roboam filium Salomonis. Porro Roboam erat iuvenis et corde pavido nec potuit resistere eis.</span>
	<span class="versiculo"><sup>8</sup> Nunc ergo vos dicitis quod resistere possitis regno Domini, quod possidet per filios David, habetisque grandem populi multitudinem atque vitulos aureos, quos fecit vobis Ieroboam in deos.</span>
	<span class="versiculo"><sup>9</sup> Et eiecistis sacerdotes Domini filios Aaron atque Levitas et fecistis vobis sacerdotes sicut populi terrarum. Quicumque venerit et initiaverit manum suam in tauro de bobus et in arietibus septem, fit sacerdos eorum, qui non sunt dii.</span>
	<span class="versiculo"><sup>10</sup> Noster autem Deus Dominus est, quem non reliquimus; sacerdotesque ministrant Domino de filiis Aaron, et Levitae sunt in ordine suo.</span>
	<span class="versiculo"><sup>11</sup> Holocausta quoque offerunt Domino per singulos dies, mane et vespere, et thymiama aromatum, et proponuntur panes in mensa mundissima. Estque apud nos candelabrum aureum et lucernae eius, ut accendantur semper ad vesperam; nos quippe custodimus praecepta Domini Dei nostri, quem vos reliquistis.</span>
	<span class="versiculo"><sup>12</sup> Ergo in exercitu nostro dux Deus est et sacerdotes eius, qui clangunt tubis et resonant contra vos, filii Israel; nolite pugnare contra Dominum, Deum patrum vestrorum, quia non vobis expedit &#x201d;.</span>
	<span class="versiculo"><sup>13</sup> Ieroboam autem retro moliebatur insidias, ut venirent post eos, et erant ante Iudam, et insidiae post eos.</span>
	<span class="versiculo"><sup>14</sup> Respiciensque Iuda vidit instare bellum ex adverso et post tergum et clamavit ad Dominum, ac sacerdotes tubis canere coeperunt,</span>
	<span class="versiculo"><sup>15</sup> omnesque viri Iudae vociferati sunt; et ecce, illis clamantibus, perterruit Deus Ieroboam et omnem Israel coram Abia et Iuda.</span>
	<span class="versiculo"><sup>16</sup> Fugeruntque filii Israel Iudam, et tradidit eos Deus in manu eorum.</span>
	<span class="versiculo"><sup>17</sup> Percussit ergo eos Abia et populus eius plaga magna; et corruerunt vulnerati ex Israel quingenta milia virorum fortium.</span>
	<span class="versiculo"><sup>18</sup> Humiliatique sunt filii Israel in tempore illo, et confortati filii Iudae, eo quod sperassent in Domino, Deo patrum suorum.</span>
	<span class="versiculo"><sup>19</sup> Persecutus est autem Abia fugientem Ieroboam et cepit civitates eius Bethel et filias eius et Iesana cum filiabus suis, Ephron quoque et filias eius.</span>
	<span class="versiculo"><sup>20</sup> Nec invaluit ultra Ieroboam in diebus Abiae. Quem percussit Dominus, et mortuus est.</span>
	<span class="versiculo"><sup>21</sup> Abia autem confortatus est et accepit sibi uxores quattuordecim procreavitque viginti duos filios et sedecim filias.</span>
	<span class="versiculo"><sup>22</sup> Reliqua autem gestorum Abiae viarumque et sermonum eius scripta sunt in enarratione prophetae Addo.</span>
	<span class="versiculo"><sup>23</sup> Dormivit autem Abia cum patribus suis, et sepelierunt eum in civitate David; regnavitque Asa filius eius pro eo. In cuius diebus quievit terra annis decem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
