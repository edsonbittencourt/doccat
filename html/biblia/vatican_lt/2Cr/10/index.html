<div>
	<span class="capitulo">10</span>
	<span class="versiculo"><sup>1</sup> Profectus est autem Roboam in Sichem; illuc enim cunctus Israel convenerat, ut constituerent eum regem.</span>
	<span class="versiculo"><sup>2</sup> Quod cum audisset Ieroboam filius Nabat, qui erat in Aegypto &#x2014; fugerat quippe illuc ante Salomonem &#x2014; statim reversus est;</span>
	<span class="versiculo"><sup>3</sup> vocaveruntque eum, et venit cum universo Israel, et locuti sunt ad Roboam dicentes:</span>
	<span class="versiculo"><sup>4</sup> &#x201c; Pater tuus durissimo iugo nos pressit; tu leviora impera patre tuo, qui nobis gravem imposuit servitutem, et paululum de onere subleva, et serviemus tibi &#x201d;.</span>
	<span class="versiculo"><sup>5</sup> Qui ait: &#x201c; Post tres dies revertimini ad me &#x201d;.
Cumque abisset populus,</span>
	<span class="versiculo"><sup>6</sup> iniit rex Roboam consilium cum senibus, qui steterant coram patre eius Salomone, dum adhuc viveret, dicens: &#x201c; Quid datis consilii, ut respondeam populo? &#x201d;.</span>
	<span class="versiculo"><sup>7</sup> Qui dixerunt ei: &#x201c; Si placueris populo huic et lenieris eos verbis clementibus, servient tibi omni tempore &#x201d;.</span>
	<span class="versiculo"><sup>8</sup> At ille reliquit consilium senum et cum iuvenibus tractare coepit, qui cum eo nutriti fuerant et erant in comitatu illius.</span>
	<span class="versiculo"><sup>9</sup> Dixitque ad eos: &#x201c; Quid vobis videtur, vel respondere quid debemus populo huic, qui dixit mihi: &#x201c;Subleva iugum, quod imposuit nobis pater tuus&#x201d;? &#x201d;.</span>
	<span class="versiculo"><sup>10</sup> Et responderunt iuvenes, qui nutriti fuerant cum eo, atque dixerunt: &#x201c; Sic loqueris populo, qui dixit tibi: &#x201c;Pater tuus aggravavit iugum nostrum, tu subleva&#x201d;, et sic respondebis eis: Minimus digitus meus grossior est lumbis patris mei;</span>
	<span class="versiculo"><sup>11</sup> pater meus imposuit vobis iugum grave, et ego maius pondus apponam; pater meus cecidit vos flagellis, ego vero caedam scorpionibus &#x201d;.</span>
	<span class="versiculo"><sup>12</sup> Venit ergo Ieroboam et universus populus ad Roboam die tertio, sicut praeceperat eis rex dicens: &#x201c;Revertimini ad me die tertio &#x201d;.</span>
	<span class="versiculo"><sup>13</sup> Responditque rex dura, derelicto consilio seniorum;</span>
	<span class="versiculo"><sup>14</sup> locutusque est iuxta iuvenum voluntatem:
&#x201c; Pater meus grave vobis imposuit iugum,
quod ego gravius faciam.
Pater meus cecidit vos flagellis,
ego vero caedam scorpionibus &#x201d;.</span>
	<span class="versiculo"><sup>15</sup> Et non acquievit populi precibus. Erat enim voluntatis Dei, ut compleretur sermo eius, quem locutus fuerat per manum Ahiae Silonitis ad Ieroboam filium Nabat.</span>
	<span class="versiculo"><sup>16</sup> Israel autem universus videns quod noluisset eos audire rex, locutus est ad eum:
&#x201c; Non est nobis pars in David,
neque hereditas in filio Isai!
Revertere in tabernacula tua, Israel!
Tu autem vide domum tuam, David! &#x201d;.
Et abiit Israel in tabernacula sua.</span>
	<span class="versiculo"><sup>17</sup> Super filios autem Israel, qui habitabant in civitatibus Iudae, regnavit Roboam.</span>
	<span class="versiculo"><sup>18</sup> Misitque rex Roboam Adoram, qui praeerat servituti, et lapidaverunt eum filii Israel, et mortuus est. Porro rex Roboam currum festinavit ascendere et fugit in Ierusalem.</span>
	<span class="versiculo"><sup>19</sup> Recessitque Israel a domo David usque ad diem hanc.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
