<div>
	<span class="capitulo">18</span>
	<span class="versiculo"><sup>1</sup> Fuit ergo Iosaphat dives et inclitus multum et affinitate coniunctus est Achab.</span>
	<span class="versiculo"><sup>2</sup> Descenditque post annos ad eum in Samariam, ad cuius adventum mactavit Achab oves et boves plurimos ipsi et populo, qui venerat cum eo; persuasitque illi, ut ascenderet in Ramoth Galaad.</span>
	<span class="versiculo"><sup>3</sup> Dixitque Achab rex Israel ad Iosaphat regem Iudae: &#x201c; Veni mecum in Ramoth Galaad &#x201d;. Cui ille respondit: &#x201c; Ut ego, et tu; sicut populus tuus, sic et populus meus, tecumque erimus in bello &#x201d;.</span>
	<span class="versiculo"><sup>4</sup> Dixitque Iosaphat ad regem Israel: &#x201c; Consule, obsecro, impraesentiarum sermonem Domini &#x201d;.</span>
	<span class="versiculo"><sup>5</sup> Congregavitque rex Israel prophetarum quadringentos viros et dixit ad eos: &#x201c; In Ramoth Galaad ad bellandum ire debemus an quiescere? &#x201d;. At illi: &#x201c; Ascende, inquiunt, et tradet Deus in manu regis &#x201d;.</span>
	<span class="versiculo"><sup>6</sup> Dixitque Iosaphat: &#x201c; Numquid non est hic et alius propheta Domini, ut ab illo etiam requiramus? &#x201d;.</span>
	<span class="versiculo"><sup>7</sup> Et ait rex Israel ad Iosaphat: &#x201c; Adhuc est vir unus, a quo possumus quaerere Domini voluntatem; sed ego odi eum, quia non prophetat mihi bonum sed malum omni tempore: est autem Michaeas filius Iemla &#x201d;. Dixitque Iosaphat: &#x201c; Ne loquaris, rex, hoc modo &#x201d;.</span>
	<span class="versiculo"><sup>8</sup> Vocavit ergo rex Israel unum de eunuchis et dixit ei: &#x201c; Voca cito Michaeam filium Iemla &#x201d;.</span>
	<span class="versiculo"><sup>9</sup> Porro rex Israel et Iosaphat rex Iudae uterque sedebant in solio suo vestiti cultu regio; sedebant autem in area iuxta portam Samariae, omnesque prophetae vaticinabantur coram eis.</span>
	<span class="versiculo"><sup>10</sup> Sedecias vero filius Chanaana fecit sibi cornua ferrea et ait: &#x201c; Haec dicit Dominus: His ventilabis Syriam, donec conteras eam &#x201d;.</span>
	<span class="versiculo"><sup>11</sup> Omnesque prophetae similiter prophetabant atque dicebant: &#x201c; Ascende in Ramoth Galaad et prosperaberis; et tradet Dominus in manu regis &#x201d;.</span>
	<span class="versiculo"><sup>12</sup> Nuntius autem, qui ierat ad vocandum Michaeam, ait illi: &#x201c; En verba omnium prophetarum uno ore bona regi annuntiant; quaeso ergo te, ut et sermo tuus ab eis non dissentiat, loquarisque prospera &#x201d;.</span>
	<span class="versiculo"><sup>13</sup> Cui respondit Michaeas: &#x201c; Vivit Dominus, quia, quodcumque dixerit Deus meus, hoc loquar! &#x201d;.</span>
	<span class="versiculo"><sup>14</sup> Venit ergo ad regem. Cui rex ait: &#x201c; Michaea, ire debemus in Ramoth Galaad ad bellandum an quiescere? &#x201d;. Cui ille respondit: &#x201c; Ascendite et prosperamini, ut tradantur hostes in manus vestras &#x201d;.</span>
	<span class="versiculo"><sup>15</sup> Dixitque rex: &#x201c; Iterum atque iterum te adiuro, ut non mihi loquaris nisi, quod verum est, in nomine Domini &#x201d;.</span>
	<span class="versiculo"><sup>16</sup> At ille ait:
&#x201c; Vidi universum Israel
dispersum in montibus
sicut oves absque pastore.
Et dixit Dominus:
&#x201c;Non habent isti dominum; revertatur unusquisque in domum suam in pace&#x201d; &#x201d;.</span>
	<span class="versiculo"><sup>17</sup> Et ait rex Israel ad Iosaphat: &#x201c; Nonne dixi tibi quod non prophetaret iste mihi quidquam boni sed ea, quae mala sunt? &#x201d;.</span>
	<span class="versiculo"><sup>18</sup> At ille idcirco ait: &#x201c; Audite verbum Domini: Vidi Dominum sedentem in solio suo et omnem exercitum caeli assistentem ei a dextris et sinistris.</span>
	<span class="versiculo"><sup>19</sup> Et dixit Dominus: &#x201c;Quis decipiet Achab regem Israel, ut ascendat et corruat in Ramoth Galaad?&#x201d;. Cumque diceret unus hoc modo et alter alio,</span>
	<span class="versiculo"><sup>20</sup> processit spiritus et stetit coram Domino et ait: &#x201c;Ego decipiam eum&#x201d;. Cui Dominus: &#x201c;In quo, inquit, decipies?&#x201d;.</span>
	<span class="versiculo"><sup>21</sup> At ille respondit: &#x201c;Egrediar et ero spiritus mendax in ore omnium prophetarum eius&#x201d;. Dixitque Dominus: &#x201c;Decipies et praevalebis; egredere et fac ita&#x201d;.</span>
	<span class="versiculo"><sup>22</sup> Nunc igitur, ecce dedit Dominus spiritum mendacii in ore omnium prophetarum tuorum et Dominus locutus est de te mala &#x201d;.</span>
	<span class="versiculo"><sup>23</sup> Accessit autem Sedecias filius Chanaana et percussit Michaeae maxillam et ait: &#x201c; Per quam viam transivit spiritus Domini a me, ut loqueretur tibi? &#x201d;.</span>
	<span class="versiculo"><sup>24</sup> Dixitque Michaeas: &#x201c; Tu ipse videbis in die illo, quando ingressus fueris cubiculum intra cubiculum, ut abscondaris &#x201d;.</span>
	<span class="versiculo"><sup>25</sup> Praecepit autem rex Israel dicens: &#x201c; Tollite Michaeam et ducite eum ad Amon principem civitatis et ad Ioas filium regis</span>
	<span class="versiculo"><sup>26</sup> et dicetis: &#x201c;Haec dicit rex: Mittite hunc in carcerem et date ei panis modicum et aquae pauxillum, donec revertar in pace&#x201d; &#x201d;.</span>
	<span class="versiculo"><sup>27</sup> Dixitque Michaeas: &#x201c; Si reversus fueris in pace, non est locutus Dominus in me &#x201d;. Et ait: &#x201c; Audite, populi omnes! &#x201d;.</span>
	<span class="versiculo"><sup>28</sup> Igitur ascenderunt rex Israel et Iosaphat rex Iudae in Ramoth Galaad.</span>
	<span class="versiculo"><sup>29</sup> Dixitque rex Israel ad Iosaphat: &#x201c; Mutabo habitum et sic ad pugnam vadam; tu autem induere vestibus tuis &#x201d;. Mutatoque rex Israel habitu venit ad bellum.</span>
	<span class="versiculo"><sup>30</sup> Rex autem Syriae praeceperat ducibus curruum suorum dicens: &#x201c; Ne pugnetis contra minimum aut contra maximum, nisi contra solum regem Israel &#x201d;.</span>
	<span class="versiculo"><sup>31</sup> Itaque, cum vidissent principes curruum Iosaphat, dixerunt: &#x201c; Rex Israel est iste! &#x201d;. Et circumdederunt eum dimicantes. At ille clamavit ad Dominum, et auxiliatus est ei atque avertit eos Deus ab illo.</span>
	<span class="versiculo"><sup>32</sup> Cum enim vidissent duces curruum quod non esset rex Israel, reliquerunt eum.</span>
	<span class="versiculo"><sup>33</sup> Accidit autem, ut unus e populo sagittam in incertum iaceret et percuteret regem Israel inter iuncturas et loricam. At ille aurigae suo ait: &#x201c; Converte manum tuam et educ me de acie, quia vulneratus sum &#x201d;.</span>
	<span class="versiculo"><sup>34</sup> Et aggravata est pugna in die illo; porro rex Israel stabat in curru suo contra Syros usque ad vesperam et mortuus est occidente sole.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
