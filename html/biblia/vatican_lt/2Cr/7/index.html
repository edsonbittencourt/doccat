<div>
	<span class="capitulo">7</span>
	<span class="versiculo"><sup>1</sup> Cumque complesset Salomon fundens preces, ignis descendit de caelo et devoravit holocaustum et victimas, et maiestas Domini implevit domum.</span>
	<span class="versiculo"><sup>2</sup> Nec poterant sacerdotes ingredi templum Domini, eo quod implesset maiestas Domini templum Domini.</span>
	<span class="versiculo"><sup>3</sup> Sed et omnes filii Israel videbant descendentem ignem et gloriam Domini super domum et corruentes proni in terram super pavimentum stratum lapide adoraverunt et laudaverunt Dominum: &#x201c; Quoniam bonus, quoniam in saeculum misericordia eius &#x201d;.</span>
	<span class="versiculo"><sup>4</sup> Rex autem et omnis populus immolabant victimas coram Domino.</span>
	<span class="versiculo"><sup>5</sup> Mactavit igitur rex Salomon hostias boum viginti duo milia, ovium centum viginti milia, et dedicavit domum Dei rex et universus populus.</span>
	<span class="versiculo"><sup>6</sup> Sacerdotes autem stabant in officiis suis et Levitae in organis carminum Domini, quae fecit David rex ad laudandum Dominum: &#x201c; Quoniam in aeternum misericordia eius &#x201d;, hymnos David canentes per manus suas. Porro sacerdotes canebant tubis ante eos, cunctusque Israel stabat.</span>
	<span class="versiculo"><sup>7</sup> Sanctificavit quoque Salomon medium atrii ante templum Domini; obtulerat enim ibi holocausta et adipes pacificorum, quia altare aeneum, quod fecerat, non poterat sustinere holocausta et oblationes et adipes.</span>
	<span class="versiculo"><sup>8</sup> Fecit ergo Salomon sollemnitatem in tempore illo septem diebus, et omnis Israel cum eo, ecclesia magna valde ab introitu Emath usque ad torrentem Aegypti.</span>
	<span class="versiculo"><sup>9</sup> Feceruntque die octavo collectam magnam, eo quod dedicassent altare septem diebus et sollemnitatem celebrassent diebus septem.</span>
	<span class="versiculo"><sup>10</sup> Igitur in die vicesimo tertio mensis septimi dimisit populum ad tabernacula sua, laetantem atque gaudentem super bono, quod fecerat Dominus Davidi et Salomoni et Israeli populo suo.</span>
	<span class="versiculo"><sup>11</sup> Complevitque Salomon domum Domini et domum regis; et in omnibus, quae disposuerat in corde suo, ut faceret in domo Domini et in domo sua, prosperatus est.</span>
	<span class="versiculo"><sup>12</sup> Apparuit autem ei Dominus nocte et ait: &#x201c; Audivi orationem tuam et elegi locum istum mihi in domum sacrificii.</span>
	<span class="versiculo"><sup>13</sup> Si clausero caelum, et pluvia non fluxerit, et mandavero et praecepero locustae, ut devoret terram, et misero pestilentiam in populum meum,</span>
	<span class="versiculo"><sup>14</sup> humiliatus autem populus meus, super quos invocatum est nomen meum, deprecatus me fuerit et exquisierit faciem meam et egerit paenitentiam a viis suis pessimis, ego exaudiam de caelo et propitius ero peccatis eorum et sanabo terram eorum.</span>
	<span class="versiculo"><sup>15</sup> Nunc oculi mei erunt aperti, et aures meae attentae ad orationem eius, qui in loco isto oraverit;</span>
	<span class="versiculo"><sup>16</sup> elegi enim et sanctificavi locum istum, ut sit nomen meum ibi in sempiternum, et permaneant oculi mei et cor meum ibi cunctis diebus.</span>
	<span class="versiculo"><sup>17</sup> Tu quoque, si ambulaveris coram me, sicut ambulavit David pater tuus, et feceris iuxta omnia, quae praecepi tibi, et decreta et iudicia mea servaveris,</span>
	<span class="versiculo"><sup>18</sup> stabiliam thronum regni tui, sicut pollicitus sum David patri tuo dicens: Non auferetur de stirpe tua vir, qui sit princeps in Israel.</span>
	<span class="versiculo"><sup>19</sup> Si autem aversi fueritis et dereliqueritis decreta mea et praecepta mea, quae proposui vobis, et abeuntes servieritis diis alienis et adoraveritis eos,</span>
	<span class="versiculo"><sup>20</sup> evellam vos de terra mea, quam dedi vobis, et domum hanc, quam sanctificavi nomini meo, proiciam a facie mea et tradam eam in parabolam et in fabulam cunctis populis.</span>
	<span class="versiculo"><sup>21</sup> Et super domo ista, quae erat excelsa, universi transeuntes stupebunt et dicent: &#x201c;Quare fecit Dominus sic terrae huic et domui huic?&#x201d;.</span>
	<span class="versiculo"><sup>22</sup> Respondebuntque: &#x201c;Quia dereliquerunt Dominum, Deum patrum suorum, qui eduxit eos de terra Aegypti, et apprehenderunt deos alienos et adoraverunt eos et coluerunt, idcirco venerunt super eos universa haec mala&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ii-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
