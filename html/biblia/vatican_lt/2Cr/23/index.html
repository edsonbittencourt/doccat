<div>
    <span class="capitulo">23</span>
    <span class="versiculo"><sup>1</sup> Anno autem septimo confortatus Ioiada assumpsit centuriones, Azariam videlicet filium Ieroham et Ismael filium Iohanan, Azariam quoque filium Obed et Maasiam filium Adaiae et Elisaphat filium Zechri, et iniit cum eis foedus.</span>
    <span class="versiculo"><sup>2</sup> Qui circumeuntes Iudam congregaverunt Levitas de cunctis urbibus Iudae et principes familiarum Israel veneruntque in Ierusalem.</span>
    <span class="versiculo"><sup>3</sup> Iniit igitur omnis congregatio pactum in domo Dei cum rege. Dixitque ad eos Ioiada: &#x201c; Ecce filius regis regnabit, sicut locutus est Dominus super filios David.</span>
    <span class="versiculo"><sup>4</sup> Hoc est ergo, quod facietis.</span>
    <span class="versiculo"><sup>5</sup> Tertia pars vestrum, qui veniunt ad sabbatum sacerdotum et Levitarum et ianitorum, erit in portis, tertia vero pars ad domum regis et tertia in porta, quae appellatur Fundamenti; omne vero reliquum vulgus sit in atriis domus Domini.</span>
    <span class="versiculo"><sup>6</sup> Nec quisquam alius ingrediatur domum Domini, nisi sacerdotes et qui ministrant de Levitis; ipsi tantummodo ingrediantur, quia sanctificati sunt. Et omne reliquum vulgus observet observationem Domini.</span>
    <span class="versiculo"><sup>7</sup> Levitae autem circumdent regem habentes singuli arma sua in manu. Et si quis alius ingressus fuerit templum, interficiatur. Sintque cum rege et intrante et egrediente &#x201d;.</span>
    <span class="versiculo"><sup>8</sup> Fecerunt igitur Levitae et universus Iuda iuxta omnia, quae praeceperat Ioiada pontifex; et assumpserunt singuli viros suos, qui veniebant sabbato cum his, qui sabbato egressuri erant: siquidem Ioiada pontifex non dimisit abire turmas, quae sibi per singulas hebdomadas succedere consueverant.</span>
    <span class="versiculo"><sup>9</sup> Deditque Ioiada sacerdos centurionibus lanceas clipeosque et peltas regis David, quae erant in domo Dei.</span>
    <span class="versiculo"><sup>10</sup> Constituitque omnem populum tenentium tela a parte templi dextra usque ad partem templi sinistram coram altari et templo per circuitum regis.</span>
    <span class="versiculo"><sup>11</sup> Et eduxerunt filium regis et dederunt ei diadema et testimonium et constituerunt eum regem. Unxerunt quoque illum Ioiada pontifex et filii eius; imprecatique sunt ei atque dixerunt: &#x201c; Vivat rex! &#x201d;.</span>
    <span class="versiculo"><sup>12</sup> Quod cum audisset Athalia, vocem scilicet currentium atque laudantium regem, ingressa est ad populum in templum Domini.</span>
    <span class="versiculo"><sup>13</sup> Cumque vidisset regem stantem super gradum suum in introitu et principes tubasque circa eum omnemque populum terrae gaudentem atque clangentem tubis cantoresque cum diversi generis organis signum dantes ad laudandum, scidit vestimenta sua et ait: &#x201c; Coniuratio, coniuratio! &#x201d;.</span>
    <span class="versiculo"><sup>14</sup> Praecepit autem Ioiada pontifex centurionibus, qui erant super exercitum, dicens: &#x201c; Educite illam extra saepta templi! Qui autem sequetur eam, interficiatur foris gladio! &#x201d;. Dixerat enim sacerdos: &#x201c; Non occidetis eam in domo Domini! &#x201d;.</span>
    <span class="versiculo"><sup>15</sup> Et imposuerunt ei manus; cumque intrasset portam Equorum domus regis, interfecerunt eam ibi.</span>
    <span class="versiculo"><sup>16</sup> Pepigit autem Ioiada foedus inter se universumque populum et regem, ut esset populus Domini.</span>
    <span class="versiculo"><sup>17</sup> Itaque ingressus est omnis populus domum Baal et destruxerunt eam et altaria ac simulacra illius confregerunt; Matthan quoque sacerdotem Baal interfecerunt ante aras.</span>
    <span class="versiculo"><sup>18</sup> Constituit autem Ioiada praepositos in domo Domini sub manibus sacerdotum et Levitarum, quos distribuit David in domo Domini, ut offerrent holocausta Domino, sicut scriptum est in lege Moysi, in gaudio et canticis iuxta dispositionem David.</span>
    <span class="versiculo"><sup>19</sup> Constituit quoque ianitores in portis domus Domini, ut non ingrederetur eam immundus in omni re.</span>
    <span class="versiculo"><sup>20</sup> Assumpsitque centuriones et fortissimos viros ac principes populi et omne vulgus terrae, et fecerunt descendere regem de domo Domini et introire per medium portae Superioris in domum regis et collocaverunt eum in solio regali.</span>
    <span class="versiculo"><sup>21</sup> Laetatusque est omnis populus terrae, et urbs quievit; porro Athalia interfecta est gladio.</span>
</div>
