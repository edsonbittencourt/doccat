<div>
    <span class="capitulo">46</span>
    <span class="versiculo"><sup>1</sup> Haec dixit Dominus Deus: Porta atrii interioris, quae respicit ad orientem, erit clausa sex diebus, in quibus opus fit; die autem sabbati aperietur, sed et in die calendarum aperietur,</span>
    <span class="versiculo"><sup>2</sup> et intrabit princeps per viam vestibuli portae deforis et stabit in poste portae, et facient sacerdotes holocaustum eius et pacifica eius, et adorabit super limen portae et egredietur; porta autem non claudetur usque ad vesperam.</span>
    <span class="versiculo"><sup>3</sup> Et adorabit populus terrae ad ostium portae illius in sabbatis et in calendis coram Domino.</span>
    <span class="versiculo"><sup>4</sup> Holocaustum autem hoc offeret princeps Domino: in die sabbati sex agnos immaculatos et arietem immaculatum</span>
    <span class="versiculo"><sup>5</sup> et oblationem ephi per arietem, per agnos autem oblationem, quantum dederit manus eius, et olei hin per singula ephi;</span>
    <span class="versiculo"><sup>6</sup> in die autem calendarum vitulum de armento immaculatum et sex agni et aries immaculati erunt</span>
    <span class="versiculo"><sup>7</sup> et ephi per vitulum, ephi quoque per arietem faciet oblationem, per agnos autem sicut invenerit manus eius, et olei hin per singula ephi.</span>
    <span class="versiculo"><sup>8</sup> Cumque ingressurus est princeps, per viam vestibuli portae ingrediatur et per eandem viam exeat.</span>
    <span class="versiculo"><sup>9</sup> Et cum intrabit populus terrae in conspectu Domini in sollemnitatibus, qui ingreditur per portam aquilonis, ut adoret, egrediatur per viam portae meridianae; porro qui ingreditur per viam portae meridianae, egrediatur per viam portae aquilonis: non revertetur per viam portae, per quam ingressus est, sed e regione illius egredietur.</span>
    <span class="versiculo"><sup>10</sup> Princeps autem in medio eorum cum ingredientibus ingredietur et cum egredientibus egredietur.</span>
    <span class="versiculo"><sup>11</sup> Et in diebus festis et in sollemnitatibus erit oblatio ephi per vitulum et ephi per arietem, per agnos autem erit oblatio, quantum invenerit manus eius, et olei hin per singula ephi.</span>
    <span class="versiculo"><sup>12</sup> Cum autem fecerit princeps spontaneum holocaustum aut pacifica voluntaria Domino, aperietur ei porta, quae respicit ad orientem, et faciet holocaustum suum et pacifica sua, sicut facere solet in die sabbati, et egredietur, claudeturque porta, postquam exierit.</span>
    <span class="versiculo"><sup>13</sup> Et agnum anniculum immaculatum facies holocaustum cotidie Domino; semper mane facies illud.</span>
    <span class="versiculo"><sup>14</sup> Et oblationem facies super eo mane mane sextam partem ephi, et de oleo tertiam partem hin, ut conspergatur simila; oblatio Domino, legitimum iuge atque perpetuum.</span>
    <span class="versiculo"><sup>15</sup> Facient agnum et oblationem et oleum mane mane, holocaustum sempiternum.</span>
    <span class="versiculo"><sup>16</sup> Haec dixit Dominus Deus: Si dederit princeps donum alicui de filiis suis de hereditate sua, filiorum suorum erit; possidebunt illud hereditarie.</span>
    <span class="versiculo"><sup>17</sup> Si autem dederit legatum de hereditate sua uni servorum suorum, erit illius usque ad annum remissionis et revertetur ad principem; sola hereditas filiorum eius illorum erit.</span>
    <span class="versiculo"><sup>18</sup> Et non accipiet princeps de hereditate populi, ut expellat eos de possessione eorum, sed de possessione sua hereditatem dabit filiis suis, ut non dispergatur populus meus unusquisque a possessione sua &#x201d;.</span>
    <span class="versiculo"><sup>19</sup> Et introduxit me per ingressum, qui erat ex latere portae, in exedras sacras sacerdotum, quae respiciebant ad aquilonem, et erat ibi locus in extrema parte vergens ad occidentem;</span>
    <span class="versiculo"><sup>20</sup> et dixit ad me: &#x201c; Iste est locus, ubi coquent sacerdotes pro delicto et pro peccato, ubi coquent oblationem, ut non efferant in atrium exterius, et sanctificetur populus &#x201d;.</span>
    <span class="versiculo"><sup>21</sup> Et eduxit me in atrium exterius et circumduxit me per quattuor angulos atrii, et ecce atriola singula per angulos atrii.</span>
    <span class="versiculo"><sup>22</sup> In quattuor angulis atrii atriola inclusa quadraginta cubitorum per longum et triginta per latum: mensurae unius quattuor erant.</span>
    <span class="versiculo"><sup>23</sup> Et paries per circuitum ambiens quattuor atriola, et culinae fabricatae erant subter parietes per gyrum.</span>
    <span class="versiculo"><sup>24</sup> Et dixit ad me: &#x201c;Hae sunt domus culinarum, in quibus coquent ministri domus Domini victimas populi &#x201d;.</span>
</div>
