<div>
	<span class="capitulo">35</span>
	<span class="versiculo"><sup>1</sup> Et factus est sermo Domini ad me dicens:</span>
	<span class="versiculo"><sup>2</sup> &#x201c; Fili hominis, pone faciem tuam adversum montem Seir et propheta de eo et dices illi:</span>
	<span class="versiculo"><sup>3</sup> Haec dicit Dominus Deus:
Ecce ego ad te, mons Seir;
et extendam manum meam super te
et dabo te desolatum atque desertum.</span>
	<span class="versiculo"><sup>4</sup> Urbes tuas demoliar,
et tu desertus eris
et scies quia ego Dominus.</span>
	<span class="versiculo"><sup>5</sup> Eo quod fueris inimicus sempiternus et concluseris filios Israel in manus gladii in tempore afflictionis eorum, in tempore poenae extremae;</span>
	<span class="versiculo"><sup>6</sup> propterea, vivo ego, dicit Dominus Deus, sanguini tradam te, et sanguis te persequetur et, cum sanguinem non oderis, sanguis persequetur te.</span>
	<span class="versiculo"><sup>7</sup> Et dabo montem Seir desolatum atque desertum et auferam de eo euntem et redeuntem</span>
	<span class="versiculo"><sup>8</sup> et implebo montes eius occisorum suorum, in collibus tuis et in vallibus tuis, atque in omnibus torrentibus tuis interfecti gladio cadent.</span>
	<span class="versiculo"><sup>9</sup> In solitudines sempiternas tradam te, et civitates tuae non habitabuntur, et scietis quoniam ego Dominus.</span>
	<span class="versiculo"><sup>10</sup> Eo quod dixeris: &#x201c;Duae gentes et duae terrae meae erunt, et hereditate possidebo eas!&#x201d;, cum Dominus esset ibi;</span>
	<span class="versiculo"><sup>11</sup> propterea, vivo ego, dicit Dominus Deus, faciam iuxta iram tuam et secundum zelum tuum, quem fecisti odio habens eos, et notus efficiar in eis, cum te iudicavero.</span>
	<span class="versiculo"><sup>12</sup> Et scies quia ego Dominus audivi universa opprobria tua, quae locutus es de montibus Israel dicens: &#x201c;Deserti nobis ad devorandum dati sunt!&#x201d;.</span>
	<span class="versiculo"><sup>13</sup> Et insurrexistis super me ore vestro et vociferati estis vobis adversum me verba vestra; ego audivi.</span>
	<span class="versiculo"><sup>14</sup> Haec dicit Dominus Deus: Laetante universa terra, in solitudinem te redigam;</span>
	<span class="versiculo"><sup>15</sup> sicuti gavisus es super hereditatem domus Israel, eo quod fuerit dissipata, sic faciam tibi: dissipatus eris, mons Seir, et Idumaea omnis, et scient quia ego Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
