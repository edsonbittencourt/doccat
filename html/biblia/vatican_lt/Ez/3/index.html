<div>
	<span class="capitulo">3</span>
	<span class="versiculo"><sup>1</sup> Et dixit ad me: &#x201c; Fili hominis, quodcumque inveneris, comede; comede volumen istud et vadens loquere ad filios Israel &#x201d;.</span>
	<span class="versiculo"><sup>2</sup> Et aperui os meum, et cibavit me volumine illo</span>
	<span class="versiculo"><sup>3</sup> et dixit ad me: &#x201c; Fili hominis, venter tuus comedet, et viscera tua complebuntur volumine isto, quod ego do tibi &#x201d;. Et comedi illud, et factum est in ore meo sicut mel dulce.</span>
	<span class="versiculo"><sup>4</sup> Et dixit ad me: &#x201c; Fili hominis, vade ad domum Israel et loqueris verba mea ad eos.</span>
	<span class="versiculo"><sup>5</sup> Non enim ad populum profundi sermonis et ignotae linguae tu mitteris, ad domum Israel;</span>
	<span class="versiculo"><sup>6</sup> neque ad populos multos profundi sermonis et ignotae linguae, quorum non possis audire sermones; et si ad illos mittereris, ipsi audirent te.</span>
	<span class="versiculo"><sup>7</sup> Domus autem Israel nolunt audire te, quia nolunt audire me; omnis quippe domus Israel dura fronte est et obstinato corde.</span>
	<span class="versiculo"><sup>8</sup> Ecce dedi faciem tuam valentiorem faciebus eorum et frontem tuam duriorem frontibus eorum;</span>
	<span class="versiculo"><sup>9</sup> ut adamantem et duriorem silice dedi faciem tuam: ne timeas eos neque metuas a facie eorum, quia domus exasperans est &#x201d;.</span>
	<span class="versiculo"><sup>10</sup> Et dixit ad me: &#x201c; Fili hominis, omnes sermones meos, quos loquor ad te, assume in corde tuo et auribus tuis audi.</span>
	<span class="versiculo"><sup>11</sup> Et vade, ingredere ad transmigrationem, ad filios populi tui, et loqueris ad eos et dices eis: Haec dicit Dominus Deus; sive audiant, sive contemnant &#x201d;.</span>
	<span class="versiculo"><sup>12</sup> Et assumpsit me spiritus, et audivi post me vocem commotionis magnae, cum elevaretur gloria Domini de loco suo;</span>
	<span class="versiculo"><sup>13</sup> et vocem alarum animalium percutientium alteram ad alteram et vocem rotarum sequentium animalia et vocem commotionis magnae.</span>
	<span class="versiculo"><sup>14</sup> Spiritus quoque levavit me et assumpsit me; et abii amarus in indignatione spiritus mei: manus enim Domini erat super me gravis.</span>
	<span class="versiculo"><sup>15</sup> Et veni ad transmigrationem, ad Telabib, ad eos, qui habitabant iuxta flumen Chobar; et sedi, ubi illi sedebant, et mansi ibi septem diebus obstupefactus in medio eorum.</span>
	<span class="versiculo"><sup>16</sup> Cum autem pertransissent septem dies, factum est verbum Domini ad me dicens:</span>
	<span class="versiculo"><sup>17</sup> &#x201c; Fili hominis, speculatorem dedi te domui Israel; et audies de ore meo verbum et commonebis eos ex me.</span>
	<span class="versiculo"><sup>18</sup> Si, dicente me ad impium: Morte morieris, non commonueris eum neque locutus fueris ei, ut avertatur a via sua impia et vivat, ipse impius in iniquitate sua morietur, sanguinem autem eius de manu tua requiram.</span>
	<span class="versiculo"><sup>19</sup> Si autem tu commonueris impium, et ille non fuerit conversus ab impietate sua et a via sua impia, ipse quidem in iniquitate sua morietur, tu autem animam tuam liberasti.</span>
	<span class="versiculo"><sup>20</sup> Sed et si conversus iustus a iustitia sua, fecerit iniquitatem, ponam offendiculum coram eo; ipse morietur, quia non commonuisti eum: in peccato suo morietur, et non erunt in memoria iustitiae eius, quas fecit; sanguinem vero eius de manu tua requiram.</span>
	<span class="versiculo"><sup>21</sup> Si autem tu commonueris iustum, ut non peccet iustus, et ille non peccaverit, vivens vivet, quia commonuisti eum et tu animam tuam liberasti &#x201d;.</span>
	<span class="versiculo"><sup>22</sup> Et facta est super me manus Domini, et dixit ad me: &#x201c; Surgens egredere in campum, et ibi loquar tecum &#x201d;.</span>
	<span class="versiculo"><sup>23</sup> Et surgens egressus sum in campum, et ecce ibi gloria Domini stabat quasi gloria, quam vidi iuxta fluvium Chobar, et cecidi in faciem meam.</span>
	<span class="versiculo"><sup>24</sup> Et ingressus est in me spiritus et statuit me super pedes meos et locutus est mihi et dixit ad me: &#x201c; Ingredere et includere in medio domus tuae.</span>
	<span class="versiculo"><sup>25</sup> Et tu, fili hominis, ecce data sunt super te vincula, et ligabunt te in eis, et non egredieris in medio eorum;</span>
	<span class="versiculo"><sup>26</sup> et linguam tuam adhaerere faciam palato tuo, et eris mutus nec quasi vir obiurgans, quia domus exasperans est.</span>
	<span class="versiculo"><sup>27</sup> Cum autem locutus fuero tibi, aperiam os tuum, et dices ad eos: Haec dicit Dominus Deus. Qui audit, audiat; et, qui contemnit, contemnat, quia domus exasperans est &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
