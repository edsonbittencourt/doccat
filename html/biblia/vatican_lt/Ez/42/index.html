<div>
    <span class="capitulo">42</span>
    <span class="versiculo"><sup>1</sup> Et eduxit me in atrium exterius per viam ducentem ad aquilonem; et duxit me ad exedram, quae erat contra aream separatam, et contra aedem ad aquilonem.</span>
    <span class="versiculo"><sup>2</sup> Longitudo erat centum cubitorum in latere aquilonis et latitudo quinquaginta cubitorum.</span>
    <span class="versiculo"><sup>3</sup> Contra viginti cubitos atrii interioris et contra pavimentum stratum lapide atrii exterioris elevabatur pars iuxta partem in tribus gradibus.</span>
    <span class="versiculo"><sup>4</sup> Et ante exedras deambulatio decem cubitorum latitudinis, ad interiora respiciens, longitudinis centum cubitorum; et ostia eorum ad aquilonem.</span>
    <span class="versiculo"><sup>5</sup> Exedrae superiores angustiores erant, quia gradus auferebant eis spatium, prae inferioribus et mediis aedificii.</span>
    <span class="versiculo"><sup>6</sup> Tristega enim erant et non habebant columnas, sicut erant columnae exteriorum; sic ergo in gradibus de inferioribus, et de mediis a terra surgebat aedificium.</span>
    <span class="versiculo"><sup>7</sup> Et murus exterior secundum exedras erat in via atrii exterioris ante exedras, longitudo eius quinquaginta cubitorum,</span>
    <span class="versiculo"><sup>8</sup> quia longitudo erat exedrarum atrii exterioris quinquaginta cubitorum, quae erant ante faciem illarum, totum erat centum cubitorum.</span>
    <span class="versiculo"><sup>9</sup> Et erat subter exedras has introitus ab oriente ingredientibus in ea de atrio exteriori</span>
    <span class="versiculo"><sup>10</sup> in capite muri atrii. Contra viam meridianam in facie areae separatae, et erant exedrae ante aedificium,</span>
    <span class="versiculo"><sup>11</sup> et via ante faciem earum iuxta similitudinem exedrarum, quae erant in via aquilonis; secundum longitudinem earum et latitudinem earum, sic et omnes exitus earum et dispositiones et ostia earum.</span>
    <span class="versiculo"><sup>12</sup> Et ad ostia exedrarum, quae erant in via respiciente ad notum, ostium in capite viae, quae via erat ante murum protegentem per viam orientalem ingredientibus.</span>
    <span class="versiculo"><sup>13</sup> Et dixit ad me: &#x201c;Exedrae aquilonis et exedrae austri, quae sunt ante aream separatam, hae sunt exedrae sanctae, in quibus vescuntur sacerdotes, qui appropinquant ad Dominum sancta sanctorum: ibi ponent sancta sanctorum et oblationem et pro peccato et pro delicto, locus enim sanctus est.</span>
    <span class="versiculo"><sup>14</sup> Cum autem ingressi fuerint sacerdotes, non egredientur de sanctis in atrium exterius, sed ibi reponent vestimenta sua, in quibus ministrant, quia sancta sunt; vestienturque vestimentis aliis et sic procedent ad locum populi &#x201d;.</span>
    <span class="versiculo"><sup>15</sup> Cumque complesset mensuras interioris areae domus, eduxit me per viam portae, quae respiciebat ad viam orientalem, et mensus est ibi undique per circuitum.</span>
    <span class="versiculo"><sup>16</sup> Mensus est autem contra ventum orientalem calamo mensurae quingentos calamos in calamo mensurae per circuitum.</span>
    <span class="versiculo"><sup>17</sup> Et mensus est contra ventum aquilonis quingentos calamos in calamo mensurae per gyrum.</span>
    <span class="versiculo"><sup>18</sup> Et ad ventum australem mensus est quingentos calamos in calamo mensurae per circuitum.</span>
    <span class="versiculo"><sup>19</sup> Et conversus ad ventum occidentalem mensus est quingentos calamos in calamo mensurae.</span>
    <span class="versiculo"><sup>20</sup> Per quattuor ventos mensus est illud; murus ei erat undique per circuitum longitudine quingentorum cubitorum et latitudine quingentorum cubitorum, dividens inter sanctuarium et locum profanum.</span>
</div>
