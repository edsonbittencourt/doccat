<div>
    <span class="capitulo">25</span>
    <span class="versiculo"><sup>1</sup> Et factus est sermo Domini ad me dicens:</span>
    <span class="versiculo"><sup>2</sup> &#x201c; Fili hominis, pone faciem tuam contra filios Ammon et propheta de eis</span>
    <span class="versiculo"><sup>3</sup> et dices filiis Ammon: Audite verbum Domini Dei.
Haec dicit Dominus Deus: Pro eo quod dixisti: &#x201c;Euge!&#x201d; super sanctuarium meum, quia pollutum est, et super terram Israel, quoniam desolata est, et super domum Iudae, quoniam ducti sunt in captivitatem,</span>
    <span class="versiculo"><sup>4</sup> idcirco ego tradam te filiis orientalibus in hereditatem, et collocabunt castra sua in te et ponent in te tentoria sua; ipsi comedent fruges tuas, et ipsi bibent lac tuum.</span>
    <span class="versiculo"><sup>5</sup> Daboque Rabba in pascua camelorum et filios Ammon in cubile pecorum, et scietis quia ego Dominus.</span>
    <span class="versiculo"><sup>6</sup> Quia haec dicit Dominus Deus: Pro eo quod plausisti manu et percussisti pede et gavisa es ex toto affectu super terram Israel,</span>
    <span class="versiculo"><sup>7</sup> idcirco ecce ego extendam manum meam super te et tradam te in direptionem gentium et interficiam te de populis et perdam de terris et conteram, et scies quia ego Dominus.</span>
    <span class="versiculo"><sup>8</sup> Haec dicit Dominus Deus: Pro eo quod dixerunt Moab et Seir: &#x201c;Ecce sicut omnes gentes domus Iudae!&#x201d;,</span>
    <span class="versiculo"><sup>9</sup> idcirco ecce ego aperiam latus Moab privans eam civitatibus, civitatibus, inquam, eius, a finibus eius, decore terrae: Bethiesimoth et Baalmeon et Cariathaim;</span>
    <span class="versiculo"><sup>10</sup> filiis orientis cum filiis Ammon dabo eam in hereditatem, ut non sit memoria ultra filiorum Ammon in gentibus.</span>
    <span class="versiculo"><sup>11</sup> Et in Moab faciam iudicia, et scient quia ego Dominus.</span>
    <span class="versiculo"><sup>12</sup> Haec dicit Dominus Deus: Pro eo quod fecit Idumaea ultionem, ut se vindicaret de domo Iudae, peccavitque delinquens et vindictam expetivit de eis,</span>
    <span class="versiculo"><sup>13</sup> idcirco haec dicit Dominus Deus: Extendam manum meam super Idumaeam et auferam de ea hominem et iumentum et faciam eam desertum; de Theman et usque Dedan gladio cadent.</span>
    <span class="versiculo"><sup>14</sup> Et dabo ultionem meam super Idumaeam per manum populi mei Israel, et facient in Edom iuxta iram meam et furorem meum, et scient vindictam meam, dicit Dominus Deus.</span>
    <span class="versiculo"><sup>15</sup> Haec dicit Dominus Deus: Pro eo quod fecerunt Palaestini in vindicta et ulti se sunt toto animo interficientes et implentes inimicitias sempiternas,</span>
    <span class="versiculo"><sup>16</sup> propterea haec dicit Dominus Deus: Ecce ego extendam manum meam super Palaestinos et interficiam Cherethaeos et perdam reliquias maritimae regionis;</span>
    <span class="versiculo"><sup>17</sup> faciamque in eis ultiones magnas, arguens in furore, et scient quia ego Dominus, cum dedero vindictam meam super eos &#x201d;.</span>
</div>
