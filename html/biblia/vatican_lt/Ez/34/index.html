<div>
	<span class="capitulo">34</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c; Fili hominis, propheta de pastoribus Israel, propheta et dices pastoribus: Haec dicit Dominus Deus: Vae pastoribus Israel, qui pascebant semetipsos! Nonne greges pascuntur a pastoribus?</span>
	<span class="versiculo"><sup>3</sup> Lac comedebatis et lana operiebamini et, quod crassum erat, occidebatis, gregem autem non pascebatis;</span>
	<span class="versiculo"><sup>4</sup> quod infirmum fuit, non consolidastis et, quod aegrotum, non sanastis; quod fractum est, non alligastis et, quod eiectum est, non reduxistis et, quod perierat, non quaesistis et super forte imperabatis cum violentia.</span>
	<span class="versiculo"><sup>5</sup> Et dispersae sunt oves meae, eo quod non esset pastor; et factae sunt in devorationem omnium bestiarum agri et dispersae sunt.</span>
	<span class="versiculo"><sup>6</sup> Erraverunt greges mei in cunctis montibus et in universo colle excelso, et super omnem faciem terrae dispersi sunt greges mei; et non erat qui requireret, non erat qui requireret.</span>
	<span class="versiculo"><sup>7</sup> Propterea, pastores, audite verbum Domini:</span>
	<span class="versiculo"><sup>8</sup> Vivo ego, dicit Dominus Deus, pro eo quod factus est grex meus in rapinam et oves meae in devorationem omnium bestiarum agri, eo quod non esset pastor, neque enim quaesierunt pastores mei gregem meum, sed pascebant pastores semetipsos et gregem meum non pascebant,</span>
	<span class="versiculo"><sup>9</sup> propterea, pastores, audite verbum Domini.</span>
	<span class="versiculo"><sup>10</sup> Haec dicit Dominus Deus: Ecce ego ipse super pastores requiram gregem meum de manu eorum et cessare eos faciam, ut ultra non pascant gregem nec pascant amplius pastores semetipsos; et liberabo gregem meum de ore eorum, et non erit ultra eis in escam.</span>
	<span class="versiculo"><sup>11</sup> Quia haec dicit Dominus Deus: Ecce ego ipse requiram oves meas et visitabo eas.</span>
	<span class="versiculo"><sup>12</sup> Sicut visitat pastor gregem suum in die, quando fuerit in medio ovium suarum dissipatarum, sic visitabo oves meas et liberabo eas de omnibus locis, in quibus dispersae fuerant in die nubis et caliginis.</span>
	<span class="versiculo"><sup>13</sup> Et educam eas de populis et congregabo eas de terris et inducam eas in terram suam et pascam eas in montibus Israel, in rivis et in cunctis sedibus terrae.</span>
	<span class="versiculo"><sup>14</sup> In pascuis uberrimis pascam eas, et in montibus excelsis Israel erunt pascua earum; ibi requiescent in herbis virentibus et in pascuis pinguibus pascentur super montes Israel.</span>
	<span class="versiculo"><sup>15</sup> Ego pascam oves meas et ego eas accubare faciam, dicit Dominus Deus.</span>
	<span class="versiculo"><sup>16</sup> Quod perierat, requiram et, quod eiectum erat, reducam et, quod confractum fuerat, alligabo et, quod infirmum erat, consolidabo et, quod pingue et forte, custodiam et pascam illas in iudicio.</span>
	<span class="versiculo"><sup>17</sup> Vos autem, grex meus, haec dicit Dominus Deus: Ecce ego iudico inter pecus et pecus, inter arietes et hircos.</span>
	<span class="versiculo"><sup>18</sup> Nonne satis vobis erat pascuam bonam depasci? Insuper et reliquias pascuarum vestrarum conculcastis pedibus vestris et, cum purissimam aquam biberetis, reliquam pedibus vestris turbabatis;</span>
	<span class="versiculo"><sup>19</sup> et oves meae his, quae conculcata pedibus vestris fuerant, pascebantur et, quae pedes vestri turbaverant, haec bibebant.</span>
	<span class="versiculo"><sup>20</sup> Propterea haec dicit Dominus Deus ad eos: Ecce ego ipse iudico inter pecus pingue et macilentum;</span>
	<span class="versiculo"><sup>21</sup> pro eo quod lateribus et umeris impingebatis et cornibus vestris ventilabatis omnia infirma pecora, donec dispergerentur foras,</span>
	<span class="versiculo"><sup>22</sup> salvabo gregem meum, et non erit ultra in rapinam, et iudicabo inter pecus et pecus.</span>
	<span class="versiculo"><sup>23</sup> Et suscitabo super eas pastorem unum, qui pascat eas, servum meum David; ipse pascet eas et ipse erit eis in pastorem.</span>
	<span class="versiculo"><sup>24</sup> Ego autem Dominus ero eis in Deum, et servus meus David princeps in medio eorum. Ego Dominus locutus sum.</span>
	<span class="versiculo"><sup>25</sup> Et faciam cum eis pactum pacis et cessare faciam bestias pessimas de terra, et habitabunt in deserto securi et dormient in saltibus;</span>
	<span class="versiculo"><sup>26</sup> et ponam eos et, quae sunt in circuitu collis mei, benedictionem et deducam imbrem in tempore suo: pluviae benedictionis erunt.</span>
	<span class="versiculo"><sup>27</sup> Et dabit lignum agri fructum suum, et terra dabit germen suum, et erunt in terra sua absque timore et scient quia ego Dominus, cum contrivero vectes iugi eorum et eruero eos de manu imperantium sibi.</span>
	<span class="versiculo"><sup>28</sup> Et non erunt ultra in rapinam gentibus, neque bestiae terrae devorabunt eos, sed habitabunt confidenter absque ullo terrore.</span>
	<span class="versiculo"><sup>29</sup> Et suscitabo eis germen nominatum, et non erunt ultra imminuti fame in terra neque portabunt ultra opprobrium gentium;</span>
	<span class="versiculo"><sup>30</sup> et scient quia ego Dominus Deus eorum cum eis, et ipsi populus meus domus Israel, ait Dominus Deus.</span>
	<span class="versiculo"><sup>31</sup> Vos autem grex meus, grex pascuae meae vos, et ego Dominus Deus vester &#x201d;, dicit Dominus Deus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
