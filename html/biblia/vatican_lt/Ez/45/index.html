<div>
	<span class="capitulo">45</span>
	<span class="versiculo"><sup>1</sup> Cumque coeperitis terram dividere sortito, separate oblationem Domino sanctificatum de terra, longitudine viginti quinque milia et latitudine viginti milia: sanctificatum erit in omni termino suo per circuitum;</span>
	<span class="versiculo"><sup>2</sup> ex quo sanctuarium obtinebit quingentos per quingentos, quadrifariam per circuitum, et quinquaginta cubitos pascua eius per gyrum.</span>
	<span class="versiculo"><sup>3</sup> Et a mensura ista mensurabis longitudinem viginti quinque milium et latitudinem decem milium, et in ipso erit templum, Sanctum sanctorum.</span>
	<span class="versiculo"><sup>4</sup> Sanctificatum de terra erit sacerdotibus ministris sanctuarii, qui accedunt ad ministerium Domini; et erit eis locus in domos et in pascua pecoribus.</span>
	<span class="versiculo"><sup>5</sup> Viginti quinque autem milia longitudinis et decem milia latitudinis erunt Levitis, qui ministrant domui; ipsis in possessionem, civitates ad habitandum.</span>
	<span class="versiculo"><sup>6</sup> Et possessionem civitatis dabitis quinque milia latitudinis et longitudinis viginti quinque milia, iuxta oblationem sacram; omni domui Israel erit.</span>
	<span class="versiculo"><sup>7</sup> Principi quoque ex utraque parte oblationis sacrae et possessionis civitatis, secundum oblationem sacram et possessionem urbis, a latere maris usque ad mare et a latere orientis versus orientem, longitudinem autem iuxta unamquamque partium, a termino occidentali usque ad terminum orientalem.</span>
	<span class="versiculo"><sup>8</sup> Haec terra erit ei possessio in Israel, et non depopulabuntur ultra principes mei populum meum; sed terram dabunt domui Israel secundum tribus eorum.</span>
	<span class="versiculo"><sup>9</sup> Haec dicit Dominus Deus: Sufficiat vobis, principes Israel; violentiam et rapinas omittite et iudicium et iustitiam facite; auferte exactiones vestras a populo meo, ait Dominus Deus.</span>
	<span class="versiculo"><sup>10</sup> Statera iusta et ephi iustum et batus iustus sit vobis;</span>
	<span class="versiculo"><sup>11</sup> ephi et batus aequalia et unius mensurae sint, ut capiat decimam partem homer batus, et decimam partem homer ephi: iuxta mensuram homer sit aequa libratio eorum.</span>
	<span class="versiculo"><sup>12</sup> Siclus autem viginti gera habeat; quinque sicli sint quinque, et decem sicli sint decem, et quinquaginta sint vobis mina.</span>
	<span class="versiculo"><sup>13</sup> Haec est oblatio, quam offeratis: sextam partem ephi de gomor frumenti et sextam partem ephi de gomor hordei.</span>
	<span class="versiculo"><sup>14</sup> Praeceptum quoque de oleo &#x2014; batus est mensura olei C: decimam partem bati offeratis de choro &#x2014; decem bati homer faciunt, quia decem bati implent chorum C.</span>
	<span class="versiculo"><sup>15</sup> Et pecus unum de grege ducentorum, de pascuis irriguis Israel, in oblationem et in holocaustum et in pacifica ad expiandum pro eis, ait Dominus Deus.</span>
	<span class="versiculo"><sup>16</sup> Omnis populus terrae tenebitur ad hanc oblationem principi in Israel;</span>
	<span class="versiculo"><sup>17</sup> et super principem erunt holocausta et oblationes et libamina in diebus festis et in calendis et in sabbatis et in universis sollemnitatibus domus Israel; ipse faciet pro peccato et oblationem et holocaustum et pacifica ad expiandum pro domo Israel.</span>
	<span class="versiculo"><sup>18</sup> Haec dicit Dominus Deus: In primo mense, una mensis, sumes vitulum de armento immaculatum et expiabis sanctuarium.</span>
	<span class="versiculo"><sup>19</sup> Et tollet sacerdos de sanguine hostiae pro peccato et ponet in postibus domus et in quattuor angulis crepidinis altaris et in postibus portae atrii interioris.</span>
	<span class="versiculo"><sup>20</sup> Et sic facies in septima mensis pro unoquoque, qui ignoravit et errore deceptus est, et expiabitis pro domo.</span>
	<span class="versiculo"><sup>21</sup> In primo mense, quarta decima die mensis, erit vobis Paschae sollemnitas; septem diebus azyma comedentur.</span>
	<span class="versiculo"><sup>22</sup> Et faciet princeps in die illa pro se et pro universo populo terrae vitulum pro peccato;</span>
	<span class="versiculo"><sup>23</sup> et in septem dierum sollemnitate faciet holocaustum Domino septem vitulos et septem arietes immaculatos cotidie septem diebus et pro peccato hircum caprarum cotidie;</span>
	<span class="versiculo"><sup>24</sup> et oblationem ephi per vitulum et ephi per arietem faciet et olei hin per singula ephi.</span>
	<span class="versiculo"><sup>25</sup> Septimo mense, quinta decima die mensis, in sollemnitate faciet, sicut supra dicta sunt, per septem dies, tam pro peccato quam pro holocausto et in oblatione et in oleo.</span>
</div>
