<div>
	<span class="capitulo">33</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c; Fili hominis, loquere ad filios populi tui et dices ad eos: Terra, cum induxero super eam gladium, et tulerit populus terrae virum unum de finibus suis et constituerit eum sibi speculatorem,</span>
	<span class="versiculo"><sup>3</sup> et ille viderit gladium venientem super terram et cecinerit bucina et annuntiaverit populo;</span>
	<span class="versiculo"><sup>4</sup> audiens autem quisquis ille est sonum bucinae, non se observaverit, veneritque gladius et tulerit eum: sanguis ipsius super caput eius erit;</span>
	<span class="versiculo"><sup>5</sup> sonum bucinae audivit et non se observavit, sanguis eius in ipso erit. Si autem se custodierit, animam suam salvavit.</span>
	<span class="versiculo"><sup>6</sup> Quod si speculator viderit gladium venientem et non insonuerit bucina, et populus non se custodierit; veneritque gladius et tulerit de eis animam: ille quidem in iniquitate sua captus est, sanguinem autem eius de manu speculatoris requiram.</span>
	<span class="versiculo"><sup>7</sup> Te autem, fili hominis, speculatorem dedi domui Israel. Audiens ergo ex ore meo sermonem, commonebis eos ex me.</span>
	<span class="versiculo"><sup>8</sup> Si, me dicente ad impium: Impie, morte morieris, non fueris locutus, ut se custodiat impius a via sua, ipse impius in iniquitate sua morietur, sanguinem autem eius de manu tua requiram.</span>
	<span class="versiculo"><sup>9</sup> Si autem commonueris impium, ut a viis suis convertatur, et ille non fuerit conversus a via sua, ipse in iniquitate sua morietur, porro tu animam tuam liberasti.</span>
	<span class="versiculo"><sup>10</sup> Tu ergo, fili hominis, dic ad domum Israel: Sic locuti estis, dicentes: &#x201c;Iniquitates nostrae et peccata nostra super nos sunt, et in ipsis nos tabescimus; quomodo ergo vivere poterimus?&#x201d;.</span>
	<span class="versiculo"><sup>11</sup> Dic ad eos: Vivo ego, dicit Dominus Deus; nolo mortem impii, sed ut revertatur impius a via sua et vivat. Convertimini, convertimini a viis vestris pessimis; et quare moriemini, domus Israel?</span>
	<span class="versiculo"><sup>12</sup> Tu itaque, fili hominis, dic ad filios populi tui: Iustitia iusti non liberabit eum in quacumque die praevaricatus fuerit; et impietas impii non nocebit ei in quacumque die conversus fuerit ab impietate sua; et iustus non poterit vivere in iustitia sua in quacumque die peccaverit.</span>
	<span class="versiculo"><sup>13</sup> Etiamsi dixero iusto quod vita vivat, et, confisus in iustitia sua, fecerit iniquitatem, omnes iustitiae eius oblivioni tradentur, et in iniquitate sua, quam operatus est, in ipsa morietur.</span>
	<span class="versiculo"><sup>14</sup> Sin autem dixero impio: Morte morieris, et egerit paenitentiam a peccato suo feceritque iudicium et iustitiam,</span>
	<span class="versiculo"><sup>15</sup> pignus restituerit ille impius rapinamque reddiderit, in mandatis vitae ambulaverit nec fecerit quidquam iniustum, vita vivet et non morietur;</span>
	<span class="versiculo"><sup>16</sup> omnia peccata eius, quae peccavit, non imputabuntur ei: iudicium et iustitiam fecit, vita vivet.</span>
	<span class="versiculo"><sup>17</sup> Et dicunt filii populi tui: &#x201c;Non est aequa via Domini&#x201d;; et ipsorum via iniqua est.</span>
	<span class="versiculo"><sup>18</sup> Cum enim recesserit iustus a iustitia sua feceritque iniquitates, morietur in eis;</span>
	<span class="versiculo"><sup>19</sup> et cum recesserit impius ab impietate sua feceritque iudicium et iustitiam, vivet in eis.</span>
	<span class="versiculo"><sup>20</sup> Et dicitis: &#x201c;Non est recta via Domini&#x201d;. Unumquemque iuxta vias suas iudicabo de vobis, domus Israel &#x201d;.</span>
	<span class="versiculo"><sup>21</sup> Et factum est in duodecimo anno, in decimo, in quinta mensis transmigrationis nostrae, venit ad me, qui fugerat de Ierusalem, dicens: &#x201c; Vastata est civitas &#x201d;.</span>
	<span class="versiculo"><sup>22</sup> Manus autem Domini facta fuerat ad me vespere, antequam veniret qui fugerat; aperuitque os meum, donec veniret ad me mane, et, aperto ore meo, non silui amplius.</span>
	<span class="versiculo"><sup>23</sup> Et factum est verbum Domini ad me dicens:</span>
	<span class="versiculo"><sup>24</sup> &#x201c; Fili hominis, qui habitant in ruinosis his super humum Israel, loquentes aiunt: &#x201c;Unus erat Abraham et hereditate possedit terram; nos autem multi, nobis data est terra in possessionem&#x201d;.</span>
	<span class="versiculo"><sup>25</sup> Idcirco dices ad eos: Haec dicit Dominus Deus: Qui in sanguine comeditis et oculos vestros levatis ad idola vestra et sanguinem funditis, numquid terram hereditate possidebitis?</span>
	<span class="versiculo"><sup>26</sup> Stetistis in gladiis vestris, fecistis abominationes, et unusquisque uxorem proximi sui polluit, et terram hereditate possidebitis?</span>
	<span class="versiculo"><sup>27</sup> Haec dices ad eos: Sic dicit Dominus Deus: Vivo ego, qui in ruinosis habitant, gladio cadent; et, qui in agro est, bestiis tradetur ad devorandum; qui autem in praesidiis et in speluncis sunt, peste morientur.</span>
	<span class="versiculo"><sup>28</sup> Et dabo terram in solitudinem et desertum, et deficiet superba fortitudo eius, et desolabuntur montes Israel, ita ut nullus sit qui per eos transeat;</span>
	<span class="versiculo"><sup>29</sup> et scient quia ego Dominus, cum dedero terram desolatam et desertam propter universas abominationes suas, quas operati sunt.</span>
	<span class="versiculo"><sup>30</sup> Et tu, fili hominis, filii populi tui, qui loquuntur de te iuxta parietes et in ostiis domorum et dicunt unus ad alterum, vir ad fratrem suum, loquentes: &#x201c;Venite et audite, qui sit sermo egrediens a Domino&#x201d;.</span>
	<span class="versiculo"><sup>31</sup> Et veniunt ad te quasi si conveniat populus, et sedent coram te populus meus; et audiunt sermones tuos et non faciunt eos, quia quasi amatores loquuntur, et avaritiam suam sequitur cor eorum.</span>
	<span class="versiculo"><sup>32</sup> Et es eis quasi carmen amatorum, quod suavi voce et cum dulci chordarum sono canitur, et audiunt verba tua et non faciunt ea.</span>
	<span class="versiculo"><sup>33</sup> Et cum venerit, quod praedictum est &#x2014; ecce enim venit &#x2014; tunc scient quod prophetes fuerit inter eos &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
