<div>
	<span class="capitulo">27</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c;Tu ergo, fili hominis, assume super Tyrum lamentum</span>
	<span class="versiculo"><sup>3</sup> et dices Tyro, quae habitat in introitu maris, negotiatrici populorum ad insulas multas: Haec dicit Dominus Deus:
O Tyre, tu dixisti: &#x201c;Perfecti decoris ego sum!&#x201d;.</span>
	<span class="versiculo"><sup>4</sup> In corde maris fines tui;
qui te aedificaverunt, impleverunt decorem tuum.</span>
	<span class="versiculo"><sup>5</sup> Abietibus de Sanir exstruxerunt
tibi omnia tabulata;
cedrum de libano tulerunt,
ut facerent tibi malum;</span>
	<span class="versiculo"><sup>6</sup> quercus de Basan
dolaverunt in remos tuos
et transtra tua fecerunt ex ebore
et cupressis de insulis Cetthim.</span>
	<span class="versiculo"><sup>7</sup> Byssus varia texta de Aegypto
erat tibi in velum,
ut poneretur in malo,
hyacinthus et purpura de insulis Elisa
facta sunt operimentum tuum.</span>
	<span class="versiculo"><sup>8</sup> Habitatores Sidonis et Aradii
fuerunt remiges tui;
sapientes tui, Tyre,
facti sunt nautae tui.</span>
	<span class="versiculo"><sup>9</sup> Senes Gibli et prudentes eius fuerunt in te,
ut sarcirent rimas tuas.
Omnes naves maris et nautae earum
fuerunt in te, ut mercarentur merces tuas.</span>
	<span class="versiculo"><sup>10</sup> Persae et Lud et Phut
erant in exercitu tuo,
viri bellatores tui.
Clipeum et galeam suspenderunt in te;
ipsi dederunt tibi splendorem.</span>
	<span class="versiculo"><sup>11</sup> Filii Aradii cum exercitu tuo erant super muros tuos in circuitu, et Gammadii erant in turribus tuis. Clipeos suos suspenderunt in muris tuis per gyrum; ipsi compleverunt pulchritudinem tuam.</span>
	<span class="versiculo"><sup>12</sup> Tharsis negotiatrix tua propter multitudinem cunctarum divitiarum; argentum, ferrum, stannum plumbumque dederunt pro mercibus tuis.</span>
	<span class="versiculo"><sup>13</sup> Iavan, Thubal et Mosoch ipsi institores tui; mancipia et vasa aerea adduxerunt tibi in commutationem populo tuo.</span>
	<span class="versiculo"><sup>14</sup> De domo Thogorma equos et equites et mulos adduxerunt pro mercibus tuis ad forum tuum;</span>
	<span class="versiculo"><sup>15</sup> filii Rhodi negotiatores tui; insulae multae negotiatio manus tuae: dentes eburneos et ebenina reddiderunt tibi ut tributum.</span>
	<span class="versiculo"><sup>16</sup> Edom negotiator tuus propter multitudinem operum tuorum; carbunculum, purpuram et scutulata et byssum et corallia et rubinum attulerunt pro mercibus tuis.</span>
	<span class="versiculo"><sup>17</sup> Iuda et terra Israel ipsi institores tui; frumentum primum, balsamum et mel et oleum et resinam attulerunt tibi in commutationem.</span>
	<span class="versiculo"><sup>18</sup> Damascenus negotiator tuus propter multitudinem operum tuorum, propter multitudinem diversarum opum; vinum de Helbon et lanam de Sahar</span>
	<span class="versiculo"><sup>19</sup> et vinum de Uzal pro mercibus tuis dederunt; ferrum fabrefactum, cassia et calamus in commutatione tua erat.</span>
	<span class="versiculo"><sup>20</sup> Dedan institores tui in tapetibus ad equitandum.</span>
	<span class="versiculo"><sup>21</sup> Arabia et universi principes Cedar ipsi negotiatores manus tuae; cum agnis et arietibus et haedis, cum quibus erant negotiatores tui.</span>
	<span class="versiculo"><sup>22</sup> Venditores Saba et Regma, ipsi negotiatores tui, universa prima aromata et omnem lapidem pretiosum et aurum dederunt pro mercibus tuis.</span>
	<span class="versiculo"><sup>23</sup> Charran et Chenne et Eden negotiatores tui; Saba, Assyria et Chelmad venditores tui.</span>
	<span class="versiculo"><sup>24</sup> Ipsi negotiatores tui cum vestibus splendidis, involucris hyacinthinis et polymitis texturisque discoloribus, funibus obvolutis et cedris in negotiationibus tuis.</span>
	<span class="versiculo"><sup>25</sup> Naves Tharsis, principes tui
in negotiatione tua;
et repleta es et glorificata nimis
in corde maris.</span>
	<span class="versiculo"><sup>26</sup> In aquis multis adduxerunt te
remiges tui;
ventus auster contrivit te
in corde maris.</span>
	<span class="versiculo"><sup>27</sup> Divitiae tuae et thesauri tui et multiplices merces tuae,
nautae tui et gubernatores tui,
resarcientes rimas tuas et commutantes merces tuas,
omnes quoque viri bellatores tui,
qui sunt in te,
cum universa multitudine tua,
quae est in medio tui,
cadent in corde maris
in die ruinae tuae.</span>
	<span class="versiculo"><sup>28</sup> A sonitu clamoris gubernatorum tuorum
conturbabuntur litora.</span>
	<span class="versiculo"><sup>29</sup> Et descendent de navibus suis
omnes, qui tenebant remum;
nautae et universi gubernatores maris
in terra stabunt.</span>
	<span class="versiculo"><sup>30</sup> Et eiulabunt super te voce magna
et clamabunt amare;
et superiacient pulverem capitibus suis,
in cinere volutabuntur.</span>
	<span class="versiculo"><sup>31</sup> Et radent super te calvitium
et accingentur ciliciis
et plorabunt te in amaritudine animae
ploratu amarissimo;</span>
	<span class="versiculo"><sup>32</sup> et assument super te congementes carmen lugubre
et plangent te:
&#x201c;Quae est ut Tyrus, quae obmutuit
in medio maris?</span>
	<span class="versiculo"><sup>33</sup> Cum venissent merces tuae de mari, satiasti populos multos;
in multitudine divitiarum tuarum et mercium tuarum
ditasti reges terrae.</span>
	<span class="versiculo"><sup>34</sup> Nunc contrita es a mari
in profundis aquarum.
Opes tuae et omnis multitudo tua,
quae erat in medio tui,
ceciderunt.</span>
	<span class="versiculo"><sup>35</sup> Universi habitatores insularum
obstupuerunt super te,
et reges earum horrore formidarunt vultu conturbato;</span>
	<span class="versiculo"><sup>36</sup> negotiatores in populis sibilaverunt super te.
In horrorem facta es
et non eris usque in perpetuum&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
