<div>
	<span class="capitulo">30</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c; Fili hominis, propheta et dic: Haec dicit Dominus Deus:
Ululate, vae diei,</span>
	<span class="versiculo"><sup>3</sup> quia iuxta est dies,
et appropinquat dies Domini,
dies nubis; tempus gentium erit.</span>
	<span class="versiculo"><sup>4</sup> Et veniet gladius in Aegyptum,
et erit pavor in Chus,
cum ceciderint vulnerati in Aegypto,
et ablatae fuerint opes illius,
et destructa fundamenta eius.</span>
	<span class="versiculo"><sup>5</sup> Chus et Phut et Lud et omne vulgus promiscuum
et Chub et filii terrae foederis
cum eis gladio cadent.</span>
	<span class="versiculo"><sup>6</sup> Haec dicit Dominus Deus:
Et corruent fulcientes Aegyptum,
et destruetur superbia potentiae eius;
a Magdolo usque ad Syenen gladio cadent in ea,
ait Dominus Deus.</span>
	<span class="versiculo"><sup>7</sup> Et dissipabuntur in medio terrarum desolatarum, et urbes eius in medio civitatum desertarum erunt;</span>
	<span class="versiculo"><sup>8</sup> et scient quia ego Dominus, cum dedero ignem in Aegyptum, et attriti fuerint omnes auxiliatores eius.</span>
	<span class="versiculo"><sup>9</sup> In die illa egredientur nuntii a facie mea in navibus ad conterendam confidentiam Chus, et erit pavor in eis in die Aegypti, quia veniet.</span>
	<span class="versiculo"><sup>10</sup> Haec dicit Dominus Deus: Cessare faciam pompam Aegypti in manu Nabuchodonosor, regis Babylonis.</span>
	<span class="versiculo"><sup>11</sup> Ipse et populus eius cum eo violentissimi gentium adducentur ad disperdendam terram; et evaginabunt gladios suos super Aegyptum et implebunt terram interfectis.</span>
	<span class="versiculo"><sup>12</sup> Et faciam alveos fluminum aridos et tradam terram in manu pessimorum et dissipabo terram et plenitudinem eius in manu alienorum. Ego Dominus locutus sum.</span>
	<span class="versiculo"><sup>13</sup> Haec dicit Dominus Deus:
Et disperdam simulacra
et cessare faciam idola de Memphi,
et dux de terra Aegypti
non erit amplius,
et dabo terrorem in terra Aegypti.</span>
	<span class="versiculo"><sup>14</sup> Et disperdam terram Phatures
et dabo ignem in Tani
et faciam iudicia in No.</span>
	<span class="versiculo"><sup>15</sup> Et effundam indignationem meam super Sin, robur Aegypti, et interficiam multitudinem No.</span>
	<span class="versiculo"><sup>16</sup> Et dabo ignem in Aegypto; quasi parturiens dolebit Sin, et in No scissura erit, et contra Memphin hostes plena die.</span>
	<span class="versiculo"><sup>17</sup> Iuvenes Heliopoleos et Bubasti gladio cadent, et ipsae captivae ducentur.</span>
	<span class="versiculo"><sup>18</sup> Et in Taphnis nigrescet dies, cum contrivero ibi sceptra Aegypti, et defecerit in ea superbia potentiae eius; ipsam nubes operiet, filiae autem eius in captivitatem ducentur.</span>
	<span class="versiculo"><sup>19</sup> Et faciam iudicia in Aegypto, et scient quia ego Dominus &#x201d;.</span>
	<span class="versiculo"><sup>20</sup> Et factum est in undecimo anno, in primo, in septima mensis, factum est verbum Domini ad me dicens:</span>
	<span class="versiculo"><sup>21</sup> &#x201c; Fili hominis, brachium pharaonis, regis Aegypti, confregi, et ecce non est obvolutum, ut restitueretur ei sanitas, ut ligaretur pannis et farciretur linteolis, ut recepto robore posset tenere gladium.</span>
	<span class="versiculo"><sup>22</sup> Propterea haec dicit Dominus Deus: Ecce ego ad pharaonem, regem Aegypti, et comminuam brachium eius forte sed confractum et deiciam gladium de manu eius</span>
	<span class="versiculo"><sup>23</sup> et dispergam Aegyptum in gentibus et ventilabo eos in terris.</span>
	<span class="versiculo"><sup>24</sup> Et confortabo brachia regis Babylonis daboque gladium meum in manu eius; et confringam brachia pharaonis, et gemet gemitibus sicut transfixus coram facie eius.</span>
	<span class="versiculo"><sup>25</sup> Et confortabo brachia regis Babylonis, et brachia pharaonis concident; et scient quia ego Dominus, cum dedero gladium meum in manu regis Babylonis, et extenderit eum super terram Aegypti.</span>
	<span class="versiculo"><sup>26</sup> Et dispergam Aegyptum in nationes et ventilabo eos in terras, et scient quia ego Dominus &#x201d;.</span>
</div>
