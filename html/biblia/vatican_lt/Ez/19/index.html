<div>
    <span class="capitulo">19</span>
    <span class="versiculo"><sup>1</sup> Et tu, assume planctum super principes Israel</span>
    <span class="versiculo"><sup>2</sup> et dices:
Qualis erat mater tua leaena
inter leones!
Cubavit in medio leunculorum,
enutrivit catulos suos.</span>
    <span class="versiculo"><sup>3</sup> Et educavit unum de leunculis suis;
leo factus est
et didicit capere praedam,
homines devoravit.</span>
    <span class="versiculo"><sup>4</sup> Et convocaverunt contra eum gentes,
in fovea earum captus est;
et adduxerunt eum in circulis
in terram Aegypti.</span>
    <span class="versiculo"><sup>5</sup> Quae cum vidisset quoniam exspectaverat,
et perierat spes eius,
tulit alium de leunculis suis,
leonem constituit eum.</span>
    <span class="versiculo"><sup>6</sup> Qui incedebat inter leones,
factus est leo
et didicit praedam capere,
homines devoravit;</span>
    <span class="versiculo"><sup>7</sup> et fregit arces eorum
et civitates eorum vastavit.
Et obstupuit terra et plenitudo eius
a voce rugitus illius.</span>
    <span class="versiculo"><sup>8</sup> Et convenerunt adversum eum gentes
undique de provinciis
et expanderunt super eum rete suum,
in fovea earum captus est.</span>
    <span class="versiculo"><sup>9</sup> Et miserunt eum in caveam in circulis
et adduxerunt eum ad regem Babylonis;
qui misit eum in carcerem,
ne audiretur vox eius ultra
super montes Israel.</span>
    <span class="versiculo"><sup>10</sup> Mater tua vineae assimilabatur
super aquam plantata.
Fructus eius et frondes eius creverunt
ex aquis multis;</span>
    <span class="versiculo"><sup>11</sup> et factae sunt ei virgae solidae
in sceptra dominantium,
et exaltata est statura eius
usque in nubes,
et apparuit in altitudine sua,
in multitudine palmitum suorum.</span>
    <span class="versiculo"><sup>12</sup> Et evulsa est in ira
in terramque proiecta,
et ventus urens siccavit fructum eius;
abrepta et arefacta est virga roboris eius,
ignis comedit eam.</span>
    <span class="versiculo"><sup>13</sup> Et nunc transplantata est in desertum,
in terra invia et sitienti.</span>
    <span class="versiculo"><sup>14</sup> Et egressus est ignis de virga ramorum eius,
qui fructum eius comedit;
et non fuit in ea virga fortis,
sceptrum regni &#x201d;.
Planctus est, et erit in planctum.</span>
</div>
