<div>
	<span class="capitulo">11</span>
	<span class="versiculo"><sup>1</sup> Et elevavit me spiritus et duxit me ad portam domus Domini orientalem, quae respicit solis ortum; et ecce in introitu portae viginti quinque viri, et vidi in medio eorum Iezoniam filium Azur et Pheltiam filium Banaiae, principes populi.</span>
	<span class="versiculo"><sup>2</sup> Dixitque ad me: &#x201c; Fili hominis, hi sunt viri, qui cogitant iniquitatem et tractant consilium pessimum in urbe ista</span>
	<span class="versiculo"><sup>3</sup> dicentes: &#x201c;Nonne dudum aedificatae sunt domus? Haec est lebes, nos autem carnes&#x201d;.</span>
	<span class="versiculo"><sup>4</sup> Idcirco vaticinare de eis; vaticinare, fili hominis &#x201d;.</span>
	<span class="versiculo"><sup>5</sup> Et irruit in me spiritus Domini et dixit ad me: &#x201c; Loquere. Haec dicit Dominus: Sic locuti estis, domus Israel, et cogitationes cordis vestri ego novi.</span>
	<span class="versiculo"><sup>6</sup> Plurimos occidistis in urbe hac et implestis vias eius interfectis.</span>
	<span class="versiculo"><sup>7</sup> Propterea haec dicit Dominus Deus: Interfecti vestri, quos posuistis in medio eius, hi sunt carnes, et haec est lebes, et educam vos de medio eius.</span>
	<span class="versiculo"><sup>8</sup> Gladium metuitis, et gladium inducam super vos, ait Dominus Deus.</span>
	<span class="versiculo"><sup>9</sup> Et eiciam vos de medio eius daboque vos in manu hostium et faciam in vobis iudicia.</span>
	<span class="versiculo"><sup>10</sup> Gladio cadetis, in finibus Israel iudicabo vos, et scietis quia ego Dominus.</span>
	<span class="versiculo"><sup>11</sup> Haec non erit vobis in lebetem, et vos non eritis in medio eius in carnes: in finibus Israel iudicabo vos;</span>
	<span class="versiculo"><sup>12</sup> et scietis quia ego Dominus, qui in praeceptis meis non ambulastis et iudicia mea non fecistis, sed iuxta iudicia gentium, quae in circuitu vestro sunt, estis operati &#x201d;.</span>
	<span class="versiculo"><sup>13</sup> Et factum est cum prophetarem, Pheltias filius Banaiae mortuus est; et cecidi in faciem meam, clamans voce magna, et dixi: &#x201c; Heu, Domine Deus, consummationem tu facis reliquiarum Israel! &#x201d;.</span>
	<span class="versiculo"><sup>14</sup> Et factum est verbum Domini ad me dicens:</span>
	<span class="versiculo"><sup>15</sup> &#x201c; Fili hominis, fratres tui, fratres tui, viri propinqui tui et omnis domus Israel, universi, quibus dixerunt habitatores Ierusalem: &#x201c;Longe sunt a Domino; nobis data est terra in possessionem&#x201d;.</span>
	<span class="versiculo"><sup>16</sup> Propterea haec dicit Dominus Deus: Quia longe feci eos in gentibus et quia dispersi eos in terris, ero eis in sanctificationem modicam in terris, ad quas venerunt.</span>
	<span class="versiculo"><sup>17</sup> Propterea loquere: Haec dicit Dominus Deus: Congregabo vos de populis et adunabo de terris, in quibus dispersi estis, daboque vobis humum Israel.</span>
	<span class="versiculo"><sup>18</sup> Et ingredientur illuc et auferent omnes offensiones cunctasque abominationes eius de illa.</span>
	<span class="versiculo"><sup>19</sup> Et dabo eis cor aliud et spiritum novum tribuam in visceribus eorum; et auferam cor lapideum de carne eorum et dabo eis cor carneum,</span>
	<span class="versiculo"><sup>20</sup> ut in praeceptis meis ambulent et iudicia mea custodiant faciantque ea et sint mihi in populum, et ego sim eis in Deum.</span>
	<span class="versiculo"><sup>21</sup> Quorum cor post offendicula et abominationes suas ambulat, horum viam in capite suo ponam &#x201d;, dicit Dominus Deus.</span>
	<span class="versiculo"><sup>22</sup> Et elevaverunt cherubim alas suas, et rotae cum eis, et gloria Dei Israel erat super eos;</span>
	<span class="versiculo"><sup>23</sup> et ascendit gloria Domini de medio civitatis stetitque super montem, qui est ad orientem urbis.</span>
	<span class="versiculo"><sup>24</sup> Et spiritus levavit me adduxitque in Chaldaeam ad transmigrationem in visione in spiritu Dei; et sublata est a me visio, quam videram.</span>
	<span class="versiculo"><sup>25</sup> Et locutus sum ad transmigrationem omnia verba Domini, quae ostenderat mihi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
