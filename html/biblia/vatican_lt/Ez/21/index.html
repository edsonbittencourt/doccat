<div>
	<span class="capitulo">21</span>
	<span class="versiculo"><sup>1</sup> Et factus est sermo Domini ad me dicens:</span>
	<span class="versiculo"><sup>2</sup> &#x201c; Fili hominis, pone faciem tuam contra meridiem et stilla ad austrum et propheta ad saltum agri Nageb.</span>
	<span class="versiculo"><sup>3</sup> Et dices saltui Nageb: Audi verbum Domini. Haec dicit Dominus Deus: Ecce ego succendam in te ignem, et comburet in te omne lignum viride et omne lignum aridum; non exstinguetur flamma succensionis, et comburetur in ea omnis facies ab austro usque ad aquilonem.</span>
	<span class="versiculo"><sup>4</sup> Et videbit universa caro quia ego Dom&iacute;nus succendi eam, nec exstinguetur &#x201d;.</span>
	<span class="versiculo"><sup>5</sup> Et dixi: &#x201c; Heu, Domine Deus! Ipsi dicunt de me: &#x201c;Numquid non per parabolas loquitur iste?&#x201d; &#x201d;.</span>
	<span class="versiculo"><sup>6</sup> Et factus est sermo Domini ad me dicens:</span>
	<span class="versiculo"><sup>7</sup> &#x201c; Fili hominis, pone faciem tuam ad Ierusalem et stilla ad sanctuaria et propheta contra humum Israel.</span>
	<span class="versiculo"><sup>8</sup> Et dices terrae Israel: Haec dicit Dominus Deus: Ecce ego ad te, et eiciam gladium meum de vagina sua et occidam in te iustum et impium.</span>
	<span class="versiculo"><sup>9</sup> Pro eo autem quod occidi in te iustum et impium, idcirco egredietur gladius meus de vagina sua ad omnem carnem, ab austro ad aquilonem,</span>
	<span class="versiculo"><sup>10</sup> ut sciat omnis caro quia ego Dominus eduxi gladium meum de vagina sua irrevocabilem.</span>
	<span class="versiculo"><sup>11</sup> Et tu, fili hominis, ingemisce in contritione lumborum et in amaritudinibus ingemisce coram eis.</span>
	<span class="versiculo"><sup>12</sup> Cumque dixerint ad te: &#x201c;Quare tu gemis?&#x201d;, dices: Pro auditu quia venit et tabescet omne cor, et dissolventur universae manus, et infirmabitur omnis spiritus, et per cuncta genua fluent aquae; ecce venit et fiet &#x201d;, ait Dominus Deus.</span>
	<span class="versiculo"><sup>13</sup> Et factus est sermo Domini ad me dicens:</span>
	<span class="versiculo"><sup>14</sup> &#x201c; Fili hominis, propheta et dices: Haec dicit Dominus Deus: Loquere:
Gladius, gladius exacutus est
et etiam limatus;</span>
	<span class="versiculo"><sup>15</sup> ut caedat victimas exacutus est,
ut splendeat limatus est.</span>
	<span class="versiculo"><sup>16</sup> Et datus est ad levigandum,
ut teneatur manu.
Iste exacutus est gladius et iste limatus,
ut sit in manu interficientis.</span>
	<span class="versiculo"><sup>17</sup> Clama et ulula, fili hominis,
quia hic directus est in populum meum,
hic in cunctos duces Israel,
qui gladio traditi sunt cum populo meo.</span>
	<span class="versiculo"><sup>18</sup> Idcirco plaude super femur,
quia probatio est,
dicit Dominus Deus.</span>
	<span class="versiculo"><sup>19</sup> Tu ergo, fili hominis,
propheta et percute manu ad manum.
Et duplicetur gladius,
ac triplicetur gladius interfectorum: hic est gladius occisionis magnae,
qui eos circumdat,</span>
	<span class="versiculo"><sup>20</sup> ut cor tabescat,
et multiplicentur corruentes.
In omnibus portis eorum
dedi occisionem gladii:
eheu, facti acuti et limati ad fulgendum,
politi ad caedem!</span>
	<span class="versiculo"><sup>21</sup> &#x201c;Exacuere, vade ad dexteram sive ad sinistram,
quocumque acies tuae sunt destinatae&#x201d;.</span>
	<span class="versiculo"><sup>22</sup> Quin et ego plaudam manu ad manum
et saturabo indignationem meam,
ego Dominus locutus sum &#x201d;.</span>
	<span class="versiculo"><sup>23</sup> Et factus est sermo Domini ad me dicens:</span>
	<span class="versiculo"><sup>24</sup> &#x201c;Et tu, fili hominis, pone tibi duas vias, ut veniat gladius regis Babylonis: de terra una egrediantur ambae; et indicem statue, in capite viae civitatis statue.</span>
	<span class="versiculo"><sup>25</sup> Viam pones, quo veniat gladius, ad Rabba filiorum Ammon et ad Iudam in Ierusalem munitissimam.</span>
	<span class="versiculo"><sup>26</sup> Stat enim rex Babylonis in bivio in capite duarum viarum, divinationem quaerens, commiscens sagittas; interrogat teraphim, iecur consulit.</span>
	<span class="versiculo"><sup>27</sup> Ad dexteram eius facta est divinatio super Ierusalem, ut ponat arietes, ut aperiat os ad caedem, ut elevet vocem in ululatu, ut ponat arietes contra portas, ut comportet aggerem, ut aedificet munitiones.</span>
	<span class="versiculo"><sup>28</sup> Eritque quasi consulens frustra oraculum in oculis eorum, et iuramenta sanctissima sunt eis; ipse autem in memoriam revocabit iniquitatem ad capiendum.</span>
	<span class="versiculo"><sup>29</sup> Idcirco haec dicit Dominus Deus: Pro eo quod in memoriam revocastis iniquitatem vestram, et revelatae sunt praevaricationes vestrae, et apparuerunt peccata vestra in omnibus operibus vestris; pro eo, inquam, quod in memoriam revocati estis, manu capiemini.</span>
	<span class="versiculo"><sup>30</sup> Tu autem, profane, impie dux Israel, cuius venit dies in tempore iniquitatis finitae &#x2014;</span>
	<span class="versiculo"><sup>31</sup> haec dicit Dominus Deus &#x2014; auferatur cidaris, tollatur corona; hoc non erit amplius. Humile sublevetur, et sublime humilietur.</span>
	<span class="versiculo"><sup>32</sup> Ruinam, ruinam, ruinam ponam illud; et hoc non fiet, donec veniat, cuius est iudicium, et tradam ei.</span>
	<span class="versiculo"><sup>33</sup> Et tu, fili hominis, propheta et dic: Haec dicit Dominus Deus ad filios Ammon et ad opprobrium eorum; et dices: Gladius, gladius est evaginatus ad occidendum, limatus ad consumendum, ut fulgeat,</span>
	<span class="versiculo"><sup>34</sup> cum tibi videntur vana, et divinantur mendacia, ut ponatur gladius ad colla profanorum impiorum, quorum venit dies in tempore iniquitatis finitae.</span>
	<span class="versiculo"><sup>35</sup> Revertatur ad vaginam suam. In loco, in quo creatus es, in terra nativitatis tuae iudicabo te.</span>
	<span class="versiculo"><sup>36</sup> Et effundam super te indignationem meam, in igne furoris mei sufflabo in te; daboque te in manus hominum insipientium et fabricantium interitum.</span>
	<span class="versiculo"><sup>37</sup> Igni eris cibus, sanguis tuus erit in medio terrae; oblivioni traderis, quia ego Dominus locutus sum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
