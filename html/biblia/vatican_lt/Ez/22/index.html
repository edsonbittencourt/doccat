<div>
	<span class="capitulo">22</span>
	<span class="versiculo"><sup>1</sup> Et factum est verbum Domini ad me dicens:</span>
	<span class="versiculo"><sup>2</sup> &#x201c; Et tu, fili hominis, num iudicas, num iudicas civitatem sanguinum?</span>
	<span class="versiculo"><sup>3</sup> Et ostendes ei omnes abominationes suas et dices: Haec dicit Dominus Deus: Civitas effundens sanguinem in medio sui, ut veniat tempus eius et, quae fecit idola contra semetipsam, ut pollueretur.</span>
	<span class="versiculo"><sup>4</sup> In sanguine tuo, qui a te effusus est, deliquisti; et in idolis tuis, quae fecisti, polluta es; et appropinquare fecisti dies tuos et adduxisti tempus annorum tuorum. Propterea dedi te opprobrium gentibus et irrisionem universis terris.</span>
	<span class="versiculo"><sup>5</sup> Quae iuxta sunt et quae procul a te, triumphabunt de te, sordibus famosa, grandis tumultu.</span>
	<span class="versiculo"><sup>6</sup> Ecce principes Israel singuli pro brachio suo fuerunt in te ad effundendum sanguinem.</span>
	<span class="versiculo"><sup>7</sup> Pater et mater contempti sunt in te, advena oppressus est in medio tui, pupillum et viduam afflixerunt apud te.</span>
	<span class="versiculo"><sup>8</sup> Sanctuaria mea sprevisti et sabbata mea profanasti.</span>
	<span class="versiculo"><sup>9</sup> Viri detractores fuerunt in te ad effundendum sanguinem et super montes comederunt in te; scelus operati sunt in medio tui.</span>
	<span class="versiculo"><sup>10</sup> Verecundiora patris discooperuerunt in te, immunditiam menstruatae humiliaverunt in te;</span>
	<span class="versiculo"><sup>11</sup> et unus in uxorem proximi sui operatus est abominationem, et alter nurum suam polluit nefarie; frater sororem suam, filiam patris sui, oppressit in te.</span>
	<span class="versiculo"><sup>12</sup> Munera acceperunt apud te ad effundendum sanguinem, usuram et fenus accepisti et avare proximos tuos calumniabaris meique oblita es, ait Dominus Deus.</span>
	<span class="versiculo"><sup>13</sup> Ecce complosi manus meas super lucrum tuum, quod fecisti, et super sanguinem, qui effusus est in medio tui.</span>
	<span class="versiculo"><sup>14</sup> Numquid sustinebit cor tuum, aut praevalebunt manus tuae in diebus, quos ego faciam tibi? Ego Dominus locutus sum et faciam;</span>
	<span class="versiculo"><sup>15</sup> et dispergam te in nationes et ventilabo te in terras et deficere faciam immunditiam tuam a te:</span>
	<span class="versiculo"><sup>16</sup> et profanabo me in te in conspectu gentium, et scies quia ego Dominus &#x201d;.</span>
	<span class="versiculo"><sup>17</sup> Et factum est verbum Domini ad me dicens:</span>
	<span class="versiculo"><sup>18</sup> &#x201c; Fili hominis, versa est mihi domus Israel in scoriam; omnes isti argentum et aes et stannum et ferrum et plumbum in medio fornacis, scoria facti sunt.</span>
	<span class="versiculo"><sup>19</sup> Propterea haec dicit Dominus Deus: Eo quod versi estis omnes in scoriam, propterea ecce ego congregabo vos in medio Ierusalem</span>
	<span class="versiculo"><sup>20</sup> congregatione argenti et aeris et ferri et plumbi et stanni in medio fornacis, ut succendatur in ea ignis ad conflandum: sic congregabo in furore meo et in ira mea et ponam et conflabo vos</span>
	<span class="versiculo"><sup>21</sup> et congregabo vos et succendam vos in igne furoris mei, et conflabimini in medio eius.</span>
	<span class="versiculo"><sup>22</sup> Ut conflatur argentum in medio fornacis, sic conflabimini in medio eius; et scietis quia ego Dominus effuderim indignationem meam super vos &#x201d;.</span>
	<span class="versiculo"><sup>23</sup> Et factum est verbum Domini ad me dicens:</span>
	<span class="versiculo"><sup>24</sup> &#x201c; Fili hominis, dic ei: Tu es terra, super quam non cecidit pluvia neque imber in die furoris,</span>
	<span class="versiculo"><sup>25</sup> cuius duces in medio eius sicut leo rugiens capiensque praedam: animas devoraverunt, opes et pretium acceperunt, viduas eius multiplicaverunt in medio illius.</span>
	<span class="versiculo"><sup>26</sup> Sacerdotes eius contempserunt legem meam et polluerunt sanctuaria mea, inter sanctum et profanum non habuerunt distantiam et inter pollutum et mundum non docuerunt distinguere et a sabbatis meis averterunt oculos suos, et coinquinabar in medio eorum.</span>
	<span class="versiculo"><sup>27</sup> Principes eius in medio illius quasi lupi rapientes praedam ad effundendum sanguinem et perdendas animas et avare sectanda lucra.</span>
	<span class="versiculo"><sup>28</sup> Prophetae autem eius liniebant eis omnia calce, videntes vana et divinantes eis mendacium, dicentes: &#x201c;Haec dicit Dominus Deus&#x201d;, cum Dominus non sit locutus.</span>
	<span class="versiculo"><sup>29</sup> Populus terrae calumniabatur calumniam et rapiebat violenter; egenum et pauperem affligebant et advenam opprimebant absque iudicio.</span>
	<span class="versiculo"><sup>30</sup> Et quaesivi de eis virum, qui interponeret saepem et staret in confractione contra me pro terra, ne dissiparem eam, et non inveni.</span>
	<span class="versiculo"><sup>31</sup> Et effudi super eos indignationem meam, in igne irae meae consumpsi eos, viam eorum in caput eorum reddidi &#x201d;, ait Dominus Deus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
