<div>
    <span class="capitulo">41</span>
    <span class="versiculo"><sup>1</sup> Et introduxit me in templum et mensus est postes: sex cubitos latitudinis hinc et sex cubitos latitudinis inde.</span>
    <span class="versiculo"><sup>2</sup> Et latitudo portae decem cubitorum erat, et latera portae quinque cubitis hinc et quinque cubitis inde; et mensus est longitudinem eius quadraginta cubitorum et latitudinem viginti cubitorum.</span>
    <span class="versiculo"><sup>3</sup> Et introgressus intrinsecus, mensus est in poste portae duos cubitos et portam sex cubitorum et latitudinem laterum portae septem cubitorum hinc et septem cubitorum inde.</span>
    <span class="versiculo"><sup>4</sup> Et mensus est longitudinem eius viginti cubitorum et latitudinem viginti cubitorum versus faciem templi. Et dixit ad me: &#x201c; Hoc est Sanctum sanctorum &#x201d;.</span>
    <span class="versiculo"><sup>5</sup> Et mensus est parietem domus sex cubitorum et latitudinem aedificii adiacentis quattuor cubitorum undique per circuitum domus;</span>
    <span class="versiculo"><sup>6</sup> cubicula autem adiacentia, cubiculum super cubiculum, in tribus tabulatis. Et erant margines eminentes in pariete domus pro cubiculis adiacentibus per circuitum, ut essent fulcra, neque essent fulcra intra parietem domus,</span>
    <span class="versiculo"><sup>7</sup> et latitudo ambitus sursum ascendens iuxta cubicula adiacentia, quia circumdata erat domus usque sursum circa domum; idcirco amplificata erat domus usque sursum, et de inferiore tabulato ascendebatur ad superius per medium.</span>
    <span class="versiculo"><sup>8</sup> Et vidi in domo altitudinem per circuitum, fundamenta aedificii adiacentis mensura calami pleni, id est sex cubitorum, in altitudine.</span>
    <span class="versiculo"><sup>9</sup> Et latitudo parietis aedificii adiacentis forinsecus erat quinque cubitorum. Et area vacua inter cubicula domui adiacentia,</span>
    <span class="versiculo"><sup>10</sup> et inter exedras habebat latitudinem viginti cubitorum in circuitu domus undique.</span>
    <span class="versiculo"><sup>11</sup> Et ostia aedificii adiacentis ad aream vacuam, ostium unum ad viam aquilonis et ostium unum ad viam australem; et latitudo muri areae vacuae quinque cubitorum in circuitu.</span>
    <span class="versiculo"><sup>12</sup> Et aedificium, quod erat ex adverso areae separatae versumque ad viam respicientem ad mare, latitudinis septuaginta cubitorum; paries autem aedificii quinque cubitorum latitudinis per circuitum et longitudo eius nonaginta cubitorum.</span>
    <span class="versiculo"><sup>13</sup> Et mensus est domus longitudinem centum cubitorum et areae separatae et aedificii et parietum eius longitudinem centum cubitorum;</span>
    <span class="versiculo"><sup>14</sup> latitudinem autem faciei domus et areae separatae contra orientem centum cubitorum.</span>
    <span class="versiculo"><sup>15</sup> Et mensus est longitudinem aedificii ex adverso areae separatae ad dorsum et parietum eius ex utraque parte centum cubitorum. Et templum interius et vestibulum exterius</span>
    <span class="versiculo"><sup>16</sup> strata erant ligno, et fenestrae marginatae et margines in circuitu triplices contra limen erant strato ligno per gyrum in circuitu, et a terra usque ad fenestras &#x2014; et fenestrae poterant claudi &#x2014; usque ad superiora ostii;</span>
    <span class="versiculo"><sup>17</sup> et usque ad domum interiorem et forinsecus et per omnem parietem in circuitu, intrinsecus et forinsecus, ad mensuram</span>
    <span class="versiculo"><sup>18</sup> fabrefacti cherubim et palmae, et palma inter cherub et cherub; duasque facies habebat cherub,</span>
    <span class="versiculo"><sup>19</sup> faciem hominis versam ad palmam ex hac parte et faciem leonis versam ad palmam ex alia parte: expressi per omnem domum in circuitu.</span>
    <span class="versiculo"><sup>20</sup> De terra usque ad superiora portae cherubim et palmae caelatae erant. In pariete templi</span>
    <span class="versiculo"><sup>21</sup> postes portae quadruplices, et coram sanctuario aspectus quasi aspectus</span>
    <span class="versiculo"><sup>22</sup> altaris lignei trium cubitorum altitudo, et longitudo eius duorum cubitorum, et anguli eius et bases eius et parietes eius lignei. Et locutus est ad me: &#x201c; Haec est mensa coram Domino &#x201d;.</span>
    <span class="versiculo"><sup>23</sup> Et duo ostia erant templo et sanctuario</span>
    <span class="versiculo"><sup>24</sup> duo ostia. Ostiis erant duae valvae versatiles usque ad parietem, valvae duae ostio uni et valvae duae ostio alteri.</span>
    <span class="versiculo"><sup>25</sup> Et caelati erant in ipsis ostiis templi cherubim et sculpturae palmarum, sicut in parietibus quoque expressi erant; et tectum ligneum erat in vestibuli fronte forinsecus.</span>
    <span class="versiculo"><sup>26</sup> Et fenestrae marginatae et similitudo palmarum hinc atque inde in lateribus vestibuli et in cubiculis adiacentibus domus.</span>
</div>
