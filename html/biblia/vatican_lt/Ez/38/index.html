<div>
    <span class="capitulo">38</span>
    <span class="versiculo"><sup>1</sup> Et factus est sermo Domini ad me dicens:</span>
    <span class="versiculo"><sup>2</sup> &#x201c; Fili hominis, pone faciem tuam contra Gog, in terra Magog, principem summum Mosoch et Thubal, et vaticinare de eo</span>
    <span class="versiculo"><sup>3</sup> et dices: Haec dicit Dominus Deus: Ecce ego ad te, Gog, principem summum Mosoch et Thubal,</span>
    <span class="versiculo"><sup>4</sup> et circumagam te et ponam uncos in maxillis tuis et educam te et omnem exercitum tuum, equos et equites vestitos perfecte universos, multitudinem magnam cum scuto et clipeo arripientes gladium.</span>
    <span class="versiculo"><sup>5</sup> Persae, Chus et Phut cum eis, omnes scutati et galeati;</span>
    <span class="versiculo"><sup>6</sup> Gomer et universa agmina eius, domus Thogorma de extremo aquilone et totum robur eius, populi multi tecum.</span>
    <span class="versiculo"><sup>7</sup> Praepara et instrue te et omnem multitudinem tuam, quae coacervata est ad te, et esto mihi in custodiam.</span>
    <span class="versiculo"><sup>8</sup> Post dies multos evocaberis; in novissimo annorum venies ad terram, quae reversa est a gladio, congregata est de populis multis ad montes Israel, qui fuerunt deserti iugiter: haec de populis educta est, et habitant in ea confidenter universi.</span>
    <span class="versiculo"><sup>9</sup> Ascendens autem quasi tempestas venies, quasi nubes, ut operias terram, tu et omnia agmina tua et populi multi tecum.</span>
    <span class="versiculo"><sup>10</sup> Haec dicit Dominus Deus: In die illa ascendent sermones super cor tuum, et cogitabis cogitationem pessimam</span>
    <span class="versiculo"><sup>11</sup> et dices: &#x201c;Ascendam ad terram absque muro, veniam ad quiescentes habitantesque secure; hi omnes habitant sine muro, vectes et portae non sunt eis&#x201d;;</span>
    <span class="versiculo"><sup>12</sup> ut diripias spolia et capias praedam, ut inferas manum tuam super deserta iterum inhabitata et super populum, qui est congregatus ex gentibus, qui acquisivit pecora et substantiam et habitat in umbilico terrae.</span>
    <span class="versiculo"><sup>13</sup> Saba et Dedan et negotiatores Tharsis et omnes principes eius dicent tibi: &#x201c;Numquid ad sumenda spolia tu venis? Numquid ad diripiendam praedam congregasti multitudinem tuam, ut tollas argentum et aurum, auferas pecora atque substantiam et diripias manubias infinitas?&#x201d;.</span>
    <span class="versiculo"><sup>14</sup> Propterea vaticinare, fili hominis, et dices ad Gog: Haec dicit Dominus Deus: Numquid non in die illo, cum habitaverit populus meus Israel confidenter, consurges?</span>
    <span class="versiculo"><sup>15</sup> Et venies de loco tuo ab extremo aquilone, tu et populi multi tecum, ascensores equorum universi, coetus magnus et exercitus vehemens.</span>
    <span class="versiculo"><sup>16</sup> Et ascendes super populum meum Israel quasi nubes, ut operias terram. In novissimis diebus erit, et adducam te super terram meam, ut sciant gentes me, cum sanctificatus fuero in te in oculis eorum, o Gog.</span>
    <span class="versiculo"><sup>17</sup> Haec dicit Dominus Deus: Tu ergo ille es, de quo locutus sum in diebus antiquis in manu servorum meorum prophetarum Israel, qui prophetaverunt in diebus illis per annos, ut adducerem te super eos.</span>
    <span class="versiculo"><sup>18</sup> Et erit in die illa, in die adventus Gog super terram Israel, ait Dominus Deus, ascendet indignatio mea in furore meo.</span>
    <span class="versiculo"><sup>19</sup> Et in zelo meo, in igne irae meae locutus sum: In die illa erit commotio magna super terram Israel,</span>
    <span class="versiculo"><sup>20</sup> et commovebuntur a facie mea pisces maris et volucres caeli et bestiae agri et omne reptile, quod movetur super humum, cunctique homines, qui sunt super faciem terrae; et subvertentur montes, et cadent rupes, et omnis murus in terram corruet.</span>
    <span class="versiculo"><sup>21</sup> Et convocabo adversus eum in cunctis montibus meis gladium, ait Dominus Deus; gladius uniuscuiusque in fratrem suum dirigetur.</span>
    <span class="versiculo"><sup>22</sup> Et iudicabo eum peste et sanguine et imbre vehementi et lapidibus grandinis; ignem et sulphur pluam super eum et super exercitum eius et super populos multos, qui sunt cum eo,</span>
    <span class="versiculo"><sup>23</sup> et magnificabor et sanctificabor et notus ero in oculis multarum gentium, et scient quia ego Dominus.</span>
</div>
