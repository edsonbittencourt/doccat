<div>
	<span class="capitulo">15</span>
	<span class="versiculo"><sup>1</sup> Et factus est sermo Domini ad me dicens:</span>
	<span class="versiculo"><sup>2</sup> &#x201c; Fili hominis, quid habet lignum vitis
prae omnibus lignis sarmentorum,
quae sunt inter ligna silvarum?</span>
	<span class="versiculo"><sup>3</sup> Numquid tolletur de ea lignum,
ut fiat opus,
aut fabricabitur de ea paxillus,
ut dependeat in eo quodcumque vas?</span>
	<span class="versiculo"><sup>4</sup> Ecce igni datum est in escam,
utramque partem eius consumpsit ignis,
et medietas eius adusta est;
numquid utile erit ad opus?</span>
	<span class="versiculo"><sup>5</sup> Etiam cum esset integrum,
non erat aptum ad opus;
quanto magis cum ignis illud devoraverit et combusserit,
nihil ex eo fiet operis.</span>
	<span class="versiculo"><sup>6</sup> Propterea haec dicit Dominus Deus:
Quomodo lignum vitis inter ligna silvarum,
quod dedi igni ad devorandum,
sic tradam habitatores Ierusalem.</span>
	<span class="versiculo"><sup>7</sup> Et ponam faciem meam in eos:
de igne egressi sunt,
et ignis consumet eos.
Et scietis quia ego Dominus,
cum posuero faciem meam in eos</span>
	<span class="versiculo"><sup>8</sup> et dedero terram inviam et desolatam,
eo quod praevaricatores exstiterint &#x201d;,
dicit Dominus Deus.</span>
</div>
