<div>
    <span class="capitulo">1</span>
    <span class="versiculo"><sup>1</sup> Et factum est in tricesimo anno, in quarto mense, in quinta mensis, cum essem in medio captivorum iuxta fluvium Chobar, aperti sunt caeli, et vidi visiones Dei.</span>
    <span class="versiculo"><sup>2</sup> In quinta mensis, ipse est annus quintus transmigrationis regis Ioachin,</span>
    <span class="versiculo"><sup>3</sup> factum est verbum Domini ad Ezechielem filium Buzi, sacerdotem, in terra Chaldaeorum secus flumen Chobar, et facta est super eum ibi manus Domini.</span>
    <span class="versiculo"><sup>4</sup> Et vidi: et ecce ventus turbinis veniebat ab aquilone et nubes magna et ignis conglobatus, et splendor in circuitu eius, et de medio eius quasi species electri, id est de medio ignis;</span>
    <span class="versiculo"><sup>5</sup> et ex medio eius similitudo quattuor animalium, et hic aspectus eorum: similitudo hominis erat eis.</span>
    <span class="versiculo"><sup>6</sup> Quattuor facies uni et quattuor pennae uni;</span>
    <span class="versiculo"><sup>7</sup> pedes eorum pedes recti, et planta pedis eorum quasi planta pedis vituli, et scintillabant quasi aspectus aeris candentis.</span>
    <span class="versiculo"><sup>8</sup> Et manus hominis erant sub pennis eorum in quattuor partibus. Facies autem et pennae illorum quattuor:</span>
    <span class="versiculo"><sup>9</sup> iunctae erant pennae eorum altera ad alteram; non revertebantur, cum incederent, sed unumquodque ante faciem suam gradiebatur.</span>
    <span class="versiculo"><sup>10</sup> Similitudo autem vultus eorum: facies hominis et facies leonis a dextris ipsorum quattuor, facies autem bovis a sinistris ipsorum quattuor et facies aquilae ipsorum quattuor.</span>
    <span class="versiculo"><sup>11</sup> Et pennae eorum extentae desuper; duae pennae singulorum iungebantur, et duae tegebant corpora eorum.</span>
    <span class="versiculo"><sup>12</sup> Et unumquodque coram facie sua ambulabat: ubi erat impetus spiritus, illuc gradiebantur nec revertebantur, cum ambularent.</span>
    <span class="versiculo"><sup>13</sup> Et in medio animalium, aspectus quasi carbonum ignis ardentium, quasi aspectus lampadarum discurrentium in medio animalium; et splendor erat ignis, et de igne fulgur egrediens.</span>
    <span class="versiculo"><sup>14</sup> Et animalia ibant et revertebantur in similitudinem fulguris coruscantis.</span>
    <span class="versiculo"><sup>15</sup> Cumque aspicerem animalia, apparuit rota una super terram iuxta singula animalia.</span>
    <span class="versiculo"><sup>16</sup> Et aspectus rotarum et opus earum quasi species chrysolithi, et una similitudo ipsarum quattuor; et aspectus earum et opera, quasi sit rota in medio rotae.</span>
    <span class="versiculo"><sup>17</sup> Per quattuor partes earum euntes ibant et non revertebantur, cum ambularent.</span>
    <span class="versiculo"><sup>18</sup> Canthis autem earum erat altitudo et horribilis aspectus; et canthi earum erant oculis pleni in circuitu ipsarum quattuor.</span>
    <span class="versiculo"><sup>19</sup> Cumque ambularent animalia, ambulabant pariter et rotae iuxta ea; et cum elevarentur animalia de terra, elevabantur simul et rotae.</span>
    <span class="versiculo"><sup>20</sup> Quocumque impellebat spiritus ut irent, ibant, et rotae pariter levabantur sequentes eum; spiritus enim animalium erat in rotis.</span>
    <span class="versiculo"><sup>21</sup> Cum euntibus ibant et cum stantibus stabant; et cum elevatis a terra pariter elevabantur, et rotae sequentes ea, quia spiritus animalium erat in rotis.</span>
    <span class="versiculo"><sup>22</sup> Et similitudo super capita animalium firmamenti quasi aspectus crystalli horribilis et extenti super capita eorum desuper.</span>
    <span class="versiculo"><sup>23</sup> Sub firmamento autem pennae eorum rectae altera ad alteram; unumquodque duabus alis velabat corpus suum.</span>
    <span class="versiculo"><sup>24</sup> Et audiebam sonum alarum quasi sonum aquarum multarum, quasi sonum Omnipotentis: cum ambularent, erat strepitus vehemens ut sonus castrorum; cumque starent, demittebantur pennae eorum.</span>
    <span class="versiculo"><sup>25</sup> Nam cum fieret vox supra firmamentum, quod erat super caput eorum, stabant et submittebant alas suas.</span>
    <span class="versiculo"><sup>26</sup> Et super firmamentum, quod erat imminens capiti eorum, quasi aspectus lapidis sapphiri similitudo throni; et super similitudinem throni similitudo quasi aspectus hominis desuper.</span>
    <span class="versiculo"><sup>27</sup> Et vidi quasi speciem electri, velut aspectum ignis per circuitum ab aspectu lumborum eius et desuper; et ab aspectu lumborum eius usque deorsum vidi quasi speciem ignis splendentis in circuitu.</span>
    <span class="versiculo"><sup>28</sup> Velut aspectus arcus, cum fuerit in nube in die pluviae: sic erat aspectus splendoris per gyrum. Haec visio similitudinis gloriae Domini. Et vidi et cecidi in faciem meam et audivi vocem loquentis.</span>
</div>
