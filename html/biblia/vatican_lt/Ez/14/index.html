<div>
	<span class="capitulo">14</span>
	<span class="versiculo"><sup>1</sup> Et venerunt ad me viri seniorum Israel et sederunt coram me.</span>
	<span class="versiculo"><sup>2</sup> Et factus est sermo Domini ad me dicens:</span>
	<span class="versiculo"><sup>3</sup> &#x201c; Fili hominis, viri isti posuerunt idola sua in cordibus suis et scandalum iniquitatis suae statuerunt contra faciem suam; numquid interrogatus respondebo eis?</span>
	<span class="versiculo"><sup>4</sup> Propter hoc loquere eis et dices ad eos: Haec dicit Dominus Deus: Omnis homo de domo Israel, qui posuerit idola sua in corde suo et scandalum iniquitatis suae statuerit contra faciem suam et venerit ad prophetam interrogans per eum me, ego Dominus respondebo ei per me pro multitudine idolorum suorum,</span>
	<span class="versiculo"><sup>5</sup> ut capiam domum Israel in corde suo, quo recesserunt a me in cunctis idolis suis.</span>
	<span class="versiculo"><sup>6</sup> Propterea dic ad domum Israel: Haec dicit Dominus Deus: Convertimini et recedite ab idolis vestris et ab universis contaminationibus vestris avertite facies vestras.</span>
	<span class="versiculo"><sup>7</sup> Quia omnis homo de domo Israel et de advenis, quicumque advena fuerit in Israel, si alienatus fuerit a me et posuerit idola sua in corde suo et scandalum iniquitatis suae statuerit contra faciem suam et venerit ad prophetam, ut interroget per eum me, ego Dominus respondebo ei per me;</span>
	<span class="versiculo"><sup>8</sup> et ponam faciem meam contra hominem illum et faciam eum in exemplum et in proberbium et disperdam eum de medio populi mei, et scietis quia ego Dominus.</span>
	<span class="versiculo"><sup>9</sup> Et propheta cum erraverit et locutus fuerit verbum, ego Dominus decepi prophetam illum et extendam manum meam contra eum et delebo eum de medio populi mei Israel.</span>
	<span class="versiculo"><sup>10</sup> Et portabunt iniquitatem suam: sicut iniquitas interrogantis, sic et iniquitas prophetae erit,</span>
	<span class="versiculo"><sup>11</sup> ut non erret ultra domus Israel a me neque polluatur in universis praevaricationibus suis, sed sit mihi in populum, et ego sim eis in Deum &#x201d;, ait Dominus Deus.</span>
	<span class="versiculo"><sup>12</sup> Et factus est sermo Domini ad me dicens:</span>
	<span class="versiculo"><sup>13</sup> &#x201c; Fili hominis, terra cum peccaverit mihi, ut praevaricetur praevaricans, extendam manum meam super eam et conteram virgam panis eius et immittam in eam famem et interficiam de ea hominem et iumentum;</span>
	<span class="versiculo"><sup>14</sup> et si fuerint tres viri isti in medio eius, Noe, Danel et Iob, ipsi iustitia sua liberabunt animas suas, ait Dominus Deus.</span>
	<span class="versiculo"><sup>15</sup> Quod si et bestias pessimas induxero super terram, ut absque liberis faciant eam, et fuerit deserta, in qua nullus pertranseat propter bestias,</span>
	<span class="versiculo"><sup>16</sup> tres viri isti si fuerint in ea, vivo ego, dicit Dominus Deus, quia nec filios nec filias liberabunt, sed ipsi soli liberabuntur, terra autem desolabitur.</span>
	<span class="versiculo"><sup>17</sup> Vel si gladium induxero super terram illam et dixero gladio: Transi per terram, et interfecero de ea hominem et iumentum,</span>
	<span class="versiculo"><sup>18</sup> et tres viri isti fuerint in medio eius, vivo ego, dicit Dominus Deus, non liberabunt filios neque filias, sed ipsi soli liberabuntur.</span>
	<span class="versiculo"><sup>19</sup> Vel si pestilentiam immisero super terram illam et effudero indignationem meam super eam in sanguine, ut auferam ex ea hominem et iumentum,</span>
	<span class="versiculo"><sup>20</sup> et Noe et Danel et Iob fuerint in medio eius, vivo ego, dicit Dominus Deus, quia filium et filiam non liberabunt, sed ipsi iustitia sua liberabunt animas suas.</span>
	<span class="versiculo"><sup>21</sup> Quoniam haec dicit Dominus Deus: Quod si et quattuor iudicia mea pessima, gladium et famem et bestias malas et pestilentiam misero in Ierusalem, ut interficiam de ea hominem et pecus,</span>
	<span class="versiculo"><sup>22</sup> tamen relinquetur in ea salvatio educentium filios et filias: ecce ipsi egredientur ad vos, et videbitis viam eorum et opera eorum et consolabimini super malo, quod induxi in Ierusalem in omnibus, quae importavi super eam.</span>
	<span class="versiculo"><sup>23</sup> Et consolabuntur vos, cum videritis viam eorum et opera eorum, et cognoscetis quod non frustra fecerim omnia, quae feci in ea &#x201d;, ait Dominus Deus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
