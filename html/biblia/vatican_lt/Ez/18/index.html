<div>
	<span class="capitulo">18</span>
	<span class="versiculo"><sup>1</sup> Et factus est sermo Domini ad me dicens:</span>
	<span class="versiculo"><sup>2</sup> &#x201c;Quid est vobis quod vulgo dicitis proverbium istud in terra Israel dicentes:
&#x201c;Patres comederunt uvam acerbam,
et dentes filiorum obstupescunt&#x201d;?</span>
	<span class="versiculo"><sup>3</sup> Vivo ego, dicit Dominus Deus, non dicetis ultra hoc proverbium in Israel.</span>
	<span class="versiculo"><sup>4</sup> Ecce omnes animae meae sunt: ut anima patris, ita et anima filii mea est; anima, quae peccaverit, ipsa morietur.</span>
	<span class="versiculo"><sup>5</sup> Et vir, si fuerit iustus et fecerit iudicium et iustitiam,</span>
	<span class="versiculo"><sup>6</sup> in montibus non comederit et oculos suos non levaverit ad idola domus Israel et uxorem proximi sui non violaverit et ad mulierem menstruatam non accesserit</span>
	<span class="versiculo"><sup>7</sup> et hominem non afflixerit, pignus debitori reddiderit, per vim nihil rapuerit, panem suum esurienti dederit et nudum operuerit vestimento,</span>
	<span class="versiculo"><sup>8</sup> ad usuram non commodaverit et fenus non acceperit, ab iniquitate averterit manum suam, iudicium verum fecerit inter virum et virum,</span>
	<span class="versiculo"><sup>9</sup> in praeceptis meis ambulaverit et iudicia mea custodierit, ut faciat veritatem, hic iustus est, vita vivet, ait Dominus Deus.</span>
	<span class="versiculo"><sup>10</sup> Quod si genuerit filium latronem, effundentem sanguinem et facientem unum de istis,</span>
	<span class="versiculo"><sup>11</sup> cum ipse haec omnia non fecerit, et etiam in montibus comedentem et uxorem proximi sui polluentem,</span>
	<span class="versiculo"><sup>12</sup> egenum et pauperem affligentem, rapientem rapinas, pignus non reddentem et ad idola levantem oculos suos, abominationem facientem,</span>
	<span class="versiculo"><sup>13</sup> ad usuram dantem et fenus accipientem, numquid vivet? Non vivet. Cum universa detestanda haec fecerit, morte morietur; sanguis eius in ipso erit.</span>
	<span class="versiculo"><sup>14</sup> Quod si genuerit filium, qui videns omnia peccata patris sui, quae fecit, timuerit et non fecerit simile eis:</span>
	<span class="versiculo"><sup>15</sup> super montes non comederit et oculos suos non levaverit ad idola domus Israel et uxorem proximi sui non violaverit</span>
	<span class="versiculo"><sup>16</sup> et virum non afflixerit, pignus non retinuerit et rapinam non rapuerit, panem suum esurienti dederit et nudum operuerit vestimento,</span>
	<span class="versiculo"><sup>17</sup> ab iniuria averterit manum suam, usuram et fenus non acceperit, iudicia mea fecerit, in praeceptis meis ambulaverit, hic non morietur in iniquitate patris sui, sed vita vivet.</span>
	<span class="versiculo"><sup>18</sup> Pater eius, quia calumniatus est et fecit rapinas nec bonum operatus est in medio populi sui, ecce mortuus est in iniquitate sua.</span>
	<span class="versiculo"><sup>19</sup> Et dicitis: &#x201c;Quare non portavit filius iniquitatem patris?&#x201d;. Videlicet, quia filius iudicium et iustitiam operatus est, omnia praecepta mea custodivit et fecit illa, vivet vita.</span>
	<span class="versiculo"><sup>20</sup> Anima, quae peccaverit, ipsa morietur; filius non portabit iniquitatem patris, et pater non portabit iniquitatem filii. Iustitia iusti super eum erit, et impietas impii erit super eum.</span>
	<span class="versiculo"><sup>21</sup> Si autem impius egerit paenitentiam ab omnibus peccatis suis, quae operatus est, et custodierit universa praecepta mea et fecerit iudicium et iustitiam, vita vivet, non morietur.</span>
	<span class="versiculo"><sup>22</sup> Omnes iniquitates eius, quas operatus est, non memorabuntur ei; in iustitia sua, quam operatus est, vivet.</span>
	<span class="versiculo"><sup>23</sup> Numquid voluntatis meae est mors impii, dicit Dominus Deus, et non ut convertatur a viis suis et vivat?</span>
	<span class="versiculo"><sup>24</sup> Si autem averterit se iustus a iustitia sua et fecerit iniquitatem secundum omnes abominationes, quas operari solet impius, numquid vivet? Omnes iustitiae eius, quas fecerat, non recordabuntur; in praevaricatione, qua praevaricatus est, et in peccato suo, quod peccavit, in ipsis morietur.</span>
	<span class="versiculo"><sup>25</sup> Et dixistis: &#x201c;Non est aequa via Domini&#x201d;. Audite ergo, domus Israel: Numquid via mea non est aequa, et non magis viae vestrae pravae sunt?</span>
	<span class="versiculo"><sup>26</sup> Cum enim averterit se iustus a iustitia sua et fecerit iniquitatem, morietur; in iniustitia, quam operatus est, morietur.</span>
	<span class="versiculo"><sup>27</sup> Et cum averterit se impius ab impietate sua, quam operatus est, et fecerit iudicium et iustitiam, ipse animam suam vivificabit;</span>
	<span class="versiculo"><sup>28</sup> considerans enim et avertens se ab omnibus iniquitatibus suis, quas operatus est, vita vivet, non morietur.</span>
	<span class="versiculo"><sup>29</sup> Et dicunt domus Israel: &#x201c;Non est aequa via Domini&#x201d;. Numquid viae meae non sunt aequae, domus Israel, et non magis viae vestrae pravae?</span>
	<span class="versiculo"><sup>30</sup> Idcirco unumquemque iuxta vias suas iudicabo, domus Israel, ait Dominus Deus. Convertimini et agite paenitentiam ab omnibus iniquitatibus vestris, et non erit vobis in scandalum iniquitatis.</span>
	<span class="versiculo"><sup>31</sup> Proicite a vobis omnes praevaricationes vestras, in quibus praevaricati estis, et facite vobis cor novum et spiritum novum. Et quare moriemini, domus Israel?</span>
	<span class="versiculo"><sup>32</sup> Quia nolo mortem morientis, dicit Dominus Deus. Revertimini et vivite.</span>
</div>
