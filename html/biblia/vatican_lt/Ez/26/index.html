<div>
    <span class="capitulo">26</span>
    <span class="versiculo"><sup>1</sup> Et factum est in undecimo anno, prima mensis, factus est sermo Domini ad me dicens:</span>
    <span class="versiculo"><sup>2</sup> &#x201c;Fili hominis, pro eo quod dixit Tyrus de Ierusalem:
&#x201c;Euge, confracta est
porta populorum!
Conversa est ad me;
quae erat plena, deserta est&#x201d;,</span>
    <span class="versiculo"><sup>3</sup> propterea haec dicit Dominus Deus:
Ecce ego super te, Tyre,
et ascendere faciam ad te gentes multas,
sicut ascendit mare fluctuans;</span>
    <span class="versiculo"><sup>4</sup> et dissipabunt muros Tyri
et destruent turres eius,
et radam pulverem eius de ea,
et dabo eam in limpidissimam petram.</span>
    <span class="versiculo"><sup>5</sup> Siccatio sagenarum
erit in medio maris,
quia ego locutus sum,
ait Dominus Deus;
et erit in direptionem gentibus.</span>
    <span class="versiculo"><sup>6</sup> Filiae quoque eius, quae sunt in agro,
gladio interficientur,
et scient quia ego Dominus.</span>
    <span class="versiculo"><sup>7</sup> Quia haec dicit Dominus Deus:
Ecce ego adducam ad Tyrum
Nabuchodonosor, regem Babylonis,
ab aquilone, regem regum,
cum equis et curribus et equitibus
et coetu populoque magno.</span>
    <span class="versiculo"><sup>8</sup> Filias tuas, quae sunt in agro,
gladio interficiet,
et circumdabit te munitionibus
et comportabit aggerem in gyro
et levabit contra te clipeum</span>
    <span class="versiculo"><sup>9</sup> et vineas et arietes temperabit in muros tuos
et turres tuas destruet in armatura sua.</span>
    <span class="versiculo"><sup>10</sup> Inundatione equorum eius
operiet te pulvis eorum,
a sonitu equitum
et rotarum et curruum
movebuntur muri tui,
dum ingressus fuerit portas tuas
quasi per introitus urbis dissipatae.</span>
    <span class="versiculo"><sup>11</sup> Ungulis equorum suorum
conculcabit omnes plateas tuas,
populum tuum gladio caedet,
et columnae tuae fortissimae
in terram corruent.</span>
    <span class="versiculo"><sup>12</sup> Vastabunt opes tuas,
diripient negotiationes tuas
et destruent muros tuos
et domos tuas praeclaras subvertent
et lapides tuos et ligna tua et pulverem tuum
in medio aquarum ponent.</span>
    <span class="versiculo"><sup>13</sup> Et quiescere faciam tumultum canticorum tuorum,
et sonitus cithararum tuarum non audietur amplius,</span>
    <span class="versiculo"><sup>14</sup> et dabo te in limpidissimam petram;
siccatio sagenarum eris,
nec aedificaberis ultra,
quia ego locutus sum,
dicit Dominus Deus.</span>
    <span class="versiculo"><sup>15</sup> Haec dicit Dominus Deus Tyro: Numquid non a sonitu ruinae tuae et gemitu interfectorum tuorum, cum occisi fuerint in medio tui, commovebuntur insulae?</span>
    <span class="versiculo"><sup>16</sup> Et descendent de sedibus suis omnes principes maris et auferent pallia sua et vestimenta sua varia abicient; et induentur stupore, in terra sedebunt et attoniti et tremefacti stupebunt super te.</span>
    <span class="versiculo"><sup>17</sup> Et assumentes super te lamentum dicent tibi:
&#x201c;Quomodo peristi, quae habitas in mari,
urbs inclita,
quae fuisti fortis in mari
cum habitatoribus tuis,
quos formidabant universi!</span>
    <span class="versiculo"><sup>18</sup> Nunc stupebunt naves
in die ruinae tuae,
et turbabuntur insulae in mari
ob exitum tuum&#x201d;.</span>
    <span class="versiculo"><sup>19</sup> Quia haec dicit Dominus Deus: Cum dedero te urbem desolatam sicut civitates, quae non habitantur, et adduxero super te abyssum, et operuerint te aquae multae,</span>
    <span class="versiculo"><sup>20</sup> detraham te cum his, qui descendunt in lacum, ad populum pristinum et collocabo te in profundis terrae sicut ruinas a saeculo cum his, qui descendunt in lacum, ut non habiteris et consistas in terra viventium;</span>
    <span class="versiculo"><sup>21</sup> in nihilum redigam te, et non eris et requisita non invenieris ultra in sempiternum &#x201d;, dicit Dominus Deus.</span>
</div>
