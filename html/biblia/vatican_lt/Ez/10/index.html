<div>
    <span class="capitulo">10</span>
    <span class="versiculo"><sup>1</sup> Et vidi: et ecce super firmamentum, quod erat super caput cherubim, quasi lapis sapphirus, quasi species similitudinis solii apparuit super ea.</span>
    <span class="versiculo"><sup>2</sup> Et dixit ad virum, qui indutus erat lineis, et ait: &#x201c; Ingredere in medio rotarum, quae sunt subtus cherub, et imple manus tuas prunis ignis, quae sunt inter cherubim, et effunde super civitatem &#x201d;. Ingressusque est in conspectu meo.</span>
    <span class="versiculo"><sup>3</sup> Cherubim autem stabant a dextris domus, cum ingrederetur vir, et nubes implevit atrium interius.</span>
    <span class="versiculo"><sup>4</sup> Et elevata est gloria Domini desuper cherub ad limen domus, et repleta est domus nube, et atrium repletum est splendore gloriae Domini.</span>
    <span class="versiculo"><sup>5</sup> Et sonitus alarum cherubim audiebatur usque ad atrium exterius, quasi vox Dei omnipotentis loquentis.</span>
    <span class="versiculo"><sup>6</sup> Cumque praecepisset viro, qui indutus erat lineis, dicens: &#x201c; Sume ignem de medio rotarum, de medio cherubim &#x201d;, ingressus ille stetit iuxta rotam;</span>
    <span class="versiculo"><sup>7</sup> et extendit cherub manum de medio cherubim ad ignem, qui erat inter cherubim, et sumpsit et dedit in manus eius, qui indutus erat lineis; qui accipiens egressus est.</span>
    <span class="versiculo"><sup>8</sup> Et apparuit in cherubim similitudo manus hominis subtus pennas eorum,</span>
    <span class="versiculo"><sup>9</sup> et vidi: et ecce quattuor rotae iuxta cherubim; rota una iuxta cherub unum, et rota alia iuxta cherub unum, species autem rotarum erat quasi species lapidis chrysolithi,</span>
    <span class="versiculo"><sup>10</sup> et aspectus earum similitudo una illis quattuor, quasi sit rota in medio rotae.</span>
    <span class="versiculo"><sup>11</sup> Cumque ambularent in quattuor partes, gradiebantur et non convertebantur ambulantes, sed ad locum, ad quem ire declinabat quae prima erat, sequebantur et ceterae nec convertebantur, cum ambularent.</span>
    <span class="versiculo"><sup>12</sup> Et omne corpus eorum et terga et manus et pennae et rotae plena erant oculis in circuitu illis quattuor;</span>
    <span class="versiculo"><sup>13</sup> et rotae istae vocatae sunt Volubiles, audiente me.</span>
    <span class="versiculo"><sup>14</sup> Quattuor autem facies habebat unumquodque: facies prima facies cherub, et facies secunda facies hominis, et tertia facies leonis, et quarta facies aquilae.</span>
    <span class="versiculo"><sup>15</sup> Et elevati sunt cherubim: ipsum est animal, quod videram iuxta fluvium Chobar.</span>
    <span class="versiculo"><sup>16</sup> Cumque ambularent, cherubim ibant pariter, et rotae iuxta ea; et cum elevarent cherubim alas suas, ut exaltarentur de terra, non convertebantur rotae, sed et ipsae iuxta erant.</span>
    <span class="versiculo"><sup>17</sup> Stantibus illis, stabant et cum elevatis elevabantur; spiritus enim animalium erat in eis.</span>
    <span class="versiculo"><sup>18</sup> Et egressa est gloria Domini a limine templi et stetit super cherubim;</span>
    <span class="versiculo"><sup>19</sup> et elevantes cherubim alas suas exaltata sunt a terra coram me, et, illis egredientibus, rotae quoque subsecutae sunt; et stetit in introitu portae domus Domini orientalis, et gloria Dei Israel erat super eos.</span>
    <span class="versiculo"><sup>20</sup> Ipsum est animal, quod vidi subter Deum Israel iuxta fluvium Chobar, et intellexi quia cherubim essent.</span>
    <span class="versiculo"><sup>21</sup> Quattuor per quattuor vultus unicuique, et quattuor alae unicuique, et similitudo manus hominis sub alis eorum;</span>
    <span class="versiculo"><sup>22</sup> et similitudo vultuum eorum, ipsi vultus quorum aspectum videram iuxta fluvium Chobar. Et singuli ante faciem suam gradiebantur.</span>
</div>
