<div>
    <span class="capitulo">5</span>
    <span class="versiculo"><sup>1</sup> Et tu, fili hominis, sume tibi gladium acutum radentem pilos et assumes eum et duces per caput tuum et per barbam tuam et assumes tibi stateram ponderis et divides eos.</span>
    <span class="versiculo"><sup>2</sup> Tertiam partem igne combures in medio civitatis, post completionem dierum obsidionis; et assumens tertiam partem, concides gladio in circuitu eius; tertiam vero aliam disperges in ventum, et gladium nudabo post eos.</span>
    <span class="versiculo"><sup>3</sup> Et sumes inde parvum numerum et ligabis eos in summitate pallii tui;</span>
    <span class="versiculo"><sup>4</sup> et ex eis rursum tolles et proicies eos in medio ignis et combures eos igne; ex eo egredietur ignis. Et dices ad omnem domum Israel:</span>
    <span class="versiculo"><sup>5</sup> Haec dicit Dominus Deus: Ista est Ierusalem! In medio gentium posui eam et in circuitu eius terras.</span>
    <span class="versiculo"><sup>6</sup> Et contempsit iudicia mea, ut plus esset impia quam gentes, et praecepta mea ultra quam terrae, quae in circuitu eius sunt: iudicia enim mea proiecerunt et in praeceptis meis non ambulaverunt.</span>
    <span class="versiculo"><sup>7</sup> Idcirco haec dicit Dominus Deus: Quia tumultuati estis magis quam gentes, quae in circuitu vestro sunt, et in praeceptis meis non ambulastis et iudicia mea non fecistis et iuxta iudicia gentium, quae in circuitu vestro sunt, non estis operati,</span>
    <span class="versiculo"><sup>8</sup> ideo haec dicit Dominus Deus: Ecce ego ad te et ipse ego faciam in medio tui iudicia in oculis gentium</span>
    <span class="versiculo"><sup>9</sup> et faciam in te, quae non feci et quibus similia ultra non faciam, propter omnes abominationes tuas.</span>
    <span class="versiculo"><sup>10</sup> Ideo patres comedent filios in medio tui, et filii comedent patres suos, et faciam in te iudicia et ventilabo universas reliquias tuas in omnem ventum.</span>
    <span class="versiculo"><sup>11</sup> Idcirco vivo ego, dicit Dominus Deus, vere pro eo quod sanctum meum violasti in omnibus offensionibus tuis et in omnibus abominationibus tuis, ego quoque radam, et non parcet oculus meus, et non miserebor.</span>
    <span class="versiculo"><sup>12</sup> Tertia tui pars peste morietur et fame consumetur in medio tui, et tertia tui pars in gladio cadet in circuitu tuo, tertiam vero partem tuam in omnem ventum dispergam et gladium evaginabo post eos.</span>
    <span class="versiculo"><sup>13</sup> Et complebo furorem meum et requiescere faciam indignationem meam in eis et consolabor; et scient quia ego Dominus locutus sum in zelo meo, cum implevero indignationem meam in eis.</span>
    <span class="versiculo"><sup>14</sup> Et dabo te in desertum et in opprobrium in gentibus, quae in circuitu tuo sunt, in conspectu omnis praetereuntis;</span>
    <span class="versiculo"><sup>15</sup> et eris opprobrium et blasphemia, exemplum et stupor in gentibus, quae in circuitu tuo sunt, cum fecero in te iudicia in furore et in indignatione et in castigationibus irae.</span>
    <span class="versiculo"><sup>16</sup> Ego Dominus locutus sum. Quando misero sagittas famis pessimas in vos, quae erunt mortiferae, et quas mittam, ut destruam vos, et famem congregabo super vos et conteram vobis baculum panis;</span>
    <span class="versiculo"><sup>17</sup> et immittam in vos famem et bestias pessimas, et absque liberis facient te, et pestilentia et sanguis transibunt per te, et gladium inducam super te. Ego Dominus locutus sum &#x201d;.</span>
</div>
