<div>
	<span class="capitulo">44</span>
	<span class="versiculo"><sup>1</sup> Et convertit me ad viam portae sanctuarii exterioris, quae respiciebat ad orientem, et erat clausa;</span>
	<span class="versiculo"><sup>2</sup> et dixit Dominus ad me: &#x201c; Porta haec clausa erit; non aperietur, et vir non transibit per eam, quoniam Dominus, Deus Israel, ingressus est per eam, eritque clausa.</span>
	<span class="versiculo"><sup>3</sup> Princeps, ut princeps ipse sedebit in ea, ut comedat panem coram Domino; per viam vestibuli portae ingredietur et per eandem viam egredietur &#x201d;.</span>
	<span class="versiculo"><sup>4</sup> Et adduxit me per viam portae aquilonis in conspectum domus; et vidi: et ecce implevit gloria Domini domum Domini, et cecidi in faciem meam.</span>
	<span class="versiculo"><sup>5</sup> Et dixit ad me Dominus: &#x201c; Fili hominis, pone cor tuum et vide oculis tuis et auribus tuis audi omnia, quae ego loquor ad te de universis caeremoniis domus Domini et de cunctis legibus eius; et pones cor tuum in introitu templi et in omni exitu sanctuarii</span>
	<span class="versiculo"><sup>6</sup> et dices ad exasperantem me domum Israel: Haec dicit Dominus Deus: Sufficiant vobis omnes abominationes vestrae, domus Israel,</span>
	<span class="versiculo"><sup>7</sup> eo quod induxistis alienigenas incircumcisos corde et incircumcisos carne, ut essent in sanctuario meo et polluerent domum meam, cum offertis panem meum, adipem et sanguinem; et dissolvistis pactum meum in omnibus abominationibus vestris</span>
	<span class="versiculo"><sup>8</sup> et non explevistis ministerium sanctorum meorum et posuistis illos ministrantes mihi in sanctuario meo. Propterea</span>
	<span class="versiculo"><sup>9</sup> haec dicit Dominus Deus: Omnis alienigena incircumcisus corde et incircumcisus carne non ingredietur sanctuarium meum, omnis alienigena, qui est in medio filiorum Israel.</span>
	<span class="versiculo"><sup>10</sup> Sed Levitae, qui longe recesserint a me in errore filiorum Israel, qui erraverunt a me post idola sua, portabunt iniquitatem suam</span>
	<span class="versiculo"><sup>11</sup> et erunt in sanctuario meo aeditui et ianitores portarum domus et ministri domus: ipsi mactabunt holocausta et victimas populo et ipsi stabunt in conspectu eorum, ut ministrent eis.</span>
	<span class="versiculo"><sup>12</sup> Pro eo quod ministraverunt illis in conspectu idolorum suorum et facti sunt domui Israel in offendiculum iniquitatis, idcirco levavi manum meam super eos, dicit Dominus Deus; portabunt iniquitatem suam.</span>
	<span class="versiculo"><sup>13</sup> Et non appropinquabunt ad me, ut sacerdotio fungantur mihi, neque accedent ad omnia sancta mea, ad sanctissima, sed portabunt confusionem suam et abominationes suas, quas fecerunt.</span>
	<span class="versiculo"><sup>14</sup> Et faciam eos ministros in omni ministerio domus et in universis, quae facienda sunt in ea.</span>
	<span class="versiculo"><sup>15</sup> Sacerdotes autem levitae filii Sadoc, qui custodierunt caeremonias sanctuarii mei, cum errarent filii Israel a me, ipsi accedent ad me, ut ministrent mihi, et stabunt in conspectu meo, ut offerant mihi adipem et sanguinem, ait Dominus Deus.</span>
	<span class="versiculo"><sup>16</sup> Ipsi ingredientur sanctuarium meum et ipsi accedent ad mensam meam, ut serviant mihi et custodiant ministerium meum.</span>
	<span class="versiculo"><sup>17</sup> Cumque ingredientur portas atrii interioris, vestibus lineis induentur, nec ascendet super eos quidquam laneum, quando ministrant in portis atrii interioris et in domo.</span>
	<span class="versiculo"><sup>18</sup> Vittae lineae erunt in capitibus eorum, et feminalia linea erunt in lumbis eorum, et non accingentur in sudore.</span>
	<span class="versiculo"><sup>19</sup> Cumque egredientur atrium exterius ad populum, exuent se vestimenta sua, in quibus ministraverunt, et reponent ea in exedris sanctis et vestient se vestimentis aliis et non sanctificabunt populum in vestibus suis.</span>
	<span class="versiculo"><sup>20</sup> Caput autem suum non radent neque comam nutrient, sed tondentes attondent capita sua.</span>
	<span class="versiculo"><sup>21</sup> Et vinum non bibet omnis sacerdos, quando ingressurus est atrium interius.</span>
	<span class="versiculo"><sup>22</sup> Et viduam et repudiatam non accipient sibi uxores sed virgines de semine domus Israel; sed et viduam, quae fuerit vidua a sacerdote, accipient.</span>
	<span class="versiculo"><sup>23</sup> Et populum meum docebunt quid sit inter sanctum et profanum et inter mundum et immundum ostendent eis.</span>
	<span class="versiculo"><sup>24</sup> Et cum fuerit controversia, stabunt ad iudicandum et in iudiciis meis iudicabunt; leges meas et praecepta mea in omnibus sollemnitatibus meis custodient et sabbata mea sanctificabunt.</span>
	<span class="versiculo"><sup>25</sup> Et ad mortuum hominem non ingredientur, ne polluantur, nisi ad patrem et matrem et filium et filiam et fratrem et sororem, quae virum non habuit: in quibus contaminabuntur.</span>
	<span class="versiculo"><sup>26</sup> Et postquam fuerit emundatus, septem dies numerabuntur ei,</span>
	<span class="versiculo"><sup>27</sup> et in die introitus sui in sanctuarium ad atrium interius, ut ministret mihi in sanctuario, offeret pro peccato suo, ait Dominus Deus.</span>
	<span class="versiculo"><sup>28</sup> Et erit eis in hereditatem: ego hereditas eorum; et possessionem non dabitis eis in Israel: ego enim possessio eorum.</span>
	<span class="versiculo"><sup>29</sup> Oblationem et pro peccato et pro delicto ipsi comedent, et omne anathema in Israel ipsorum erit;</span>
	<span class="versiculo"><sup>30</sup> et primitiva omnium primogenitorum et omnia libamenta ex omnibus, quae offertis, sacerdotum erunt; et primitiva farinae vestrae dabitis sacerdoti, ut reponat benedictionem domui tuae.</span>
	<span class="versiculo"><sup>31</sup> Omne morticinum et captum a bestia de avibus et de pecoribus non comedent sacerdotes.</span>
</div>
