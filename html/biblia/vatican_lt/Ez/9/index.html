<div>
	<span class="capitulo">9</span>
	<span class="versiculo"><sup>1</sup> Et clamavit in auribus meis voce magna dicens: &#x201c; Appropinquaverunt visitationes urbis, et unusquisque vas interfectionis habet in manu sua &#x201d;.</span>
	<span class="versiculo"><sup>2</sup> Et ecce sex viri veniebant de via portae superioris, quae respicit ad aquilonem, et uniuscuiusque vas interitus in manu eius; vir quoque unus in medio eorum vestitus lineis, et atramentarium scriptoris ad renes eius; et ingressi sunt et steterunt iuxta altare aereum.</span>
	<span class="versiculo"><sup>3</sup> Et gloria Dei Israel elevata est de cherub, super quem erat, ad limen domus; et vocavit virum, qui indutus erat lineis et atramentarium scriptoris habebat in lumbis suis.</span>
	<span class="versiculo"><sup>4</sup> Et dixit Dominus ad eum: &#x201c; Transi per mediam civitatem in medio Ierusalem et signa thau super frontes virorum gementium et dolentium super cunctis abominationibus, quae fiunt in medio eius &#x201d;.</span>
	<span class="versiculo"><sup>5</sup> Et illis dixit, audiente me: &#x201c; Transite per civitatem sequentes eum et percutite; non parcat oculus vester, neque misereamini:</span>
	<span class="versiculo"><sup>6</sup> senem, adulescentulum et virginem et parvulum et mulieres interficite usque ad internecionem; omnem autem, super quem videritis thau, ne occidatis, et a sanctuario meo incipite &#x201d;. Coeperunt ergo a viris senioribus, qui erant ante faciem domus.</span>
	<span class="versiculo"><sup>7</sup> Et dixit ad eos: &#x201c;Contaminate domum et implete atria interfectis. Egredimini &#x201d;. Et egressi sunt et percutiebant eos, qui erant in civitate.</span>
	<span class="versiculo"><sup>8</sup> Et caede completa, remansi ego ruique super faciem meam et clamans aio: &#x201c;Heu, Domine Deus! Ergone disperdes omnes reliquias Israel, effundens furorem tuum super Ierusalem? &#x201d;.</span>
	<span class="versiculo"><sup>9</sup> Et dixit ad me: &#x201c; Iniquitas domus Israel et Iudae magna est nimis valde; et repleta est terra sanguinibus, et civitas repleta est iniustitia. Dixerunt enim: &#x201c;Dereliquit Dominus terram, et Dominus non videt&#x201d;;</span>
	<span class="versiculo"><sup>10</sup> igitur et meus non parcet oculus, neque miserebor: viam eorum super caput eorum reddam &#x201d;.</span>
	<span class="versiculo"><sup>11</sup> Et ecce vir, qui indutus erat lineis, qui habebat atramentarium in lumbis suis, respondit verbum dicens: &#x201c; Feci, sicut praecepisti mihi &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
