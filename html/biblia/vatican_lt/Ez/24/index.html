<div>
	<span class="capitulo">24</span>
	<span class="versiculo"><sup>1</sup> Et factum est verbum Domini ad me in anno nono, in mense decimo, decima mensis, dicens:</span>
	<span class="versiculo"><sup>2</sup> &#x201c;Fili hominis, scribe tibi nomen diei huius, in qua aggressus est rex Babylonis adversum Ierusalem hodie.</span>
	<span class="versiculo"><sup>3</sup> Et dices per proverbium ad domum irritatricem parabolam et loqueris ad eos: Haec dicit Dominus Deus:
Pone ollam; pone, inquam,
et mitte in ea aquam.</span>
	<span class="versiculo"><sup>4</sup> Congere frusta eius in ea,
omnem partem bonam, femur et armum,
electis ossibus imple eam,</span>
	<span class="versiculo"><sup>5</sup> pinguissimum pecus assume.
Compone quoque struem lignorum sub ea;
effervescant frusta eius,
et coque ossa illius in medio eius.</span>
	<span class="versiculo"><sup>6</sup> Propterea haec dicit Dominus Deus:
Vae civitati sanguinum,
ollae, cuius rubigo in ea est,
et rubigo eius non exivit de ea!
Per partes et per partes suas eice ex ea,
neque cadat super eam sors.</span>
	<span class="versiculo"><sup>7</sup> Sanguis enim eius in medio eius est,
super limpidissimam petram effudit illum;
non effudit illum super terram,
ut possit operiri pulvere;</span>
	<span class="versiculo"><sup>8</sup> ut superducerem indignationem meam
et vindicta ulciscerer,
dedi sanguinem eius
super petram limpidissimam, ne operiretur.</span>
	<span class="versiculo"><sup>9</sup> Propterea haec dicit Dominus Deus:
Vae civitati sanguinum,
cuius ego grandem faciam pyram!</span>
	<span class="versiculo"><sup>10</sup> Congere ligna, succende ignem,
coque carnes usque ad consumptionem
et effunde ius,
et ossa comburentur.</span>
	<span class="versiculo"><sup>11</sup> Relinque quoque eam super prunas vacuam,
ut incalescat, et ardescat aes eius,
et confletur in medio eius inquinamentum eius,
et consumatur rubigo eius.</span>
	<span class="versiculo"><sup>12</sup> Multo labore sudatum est,
et non exibit de ea nimia rubigo eius,
neque per ignem.</span>
	<span class="versiculo"><sup>13</sup> Immunditia tua execrabilis, quia mundare te volui, et non es mundata a sordibus tuis; sed nec mundaberis prius, donec quiescere faciam indignationem meam in te.</span>
	<span class="versiculo"><sup>14</sup> Ego Dominus locutus sum; veniet et faciam: non indulgebo nec parcam nec placabor. Iuxta vias tuas et iuxta opera tua iudicabo te &#x201d;, dicit Dominus.</span>
	<span class="versiculo"><sup>15</sup> Et factum est verbum Domini ad me dicens:</span>
	<span class="versiculo"><sup>16</sup> &#x201c; Fili hominis, ecce ego tollo a te delicias oculorum tuorum in plaga, et non planges neque plorabis, neque fluent lacrimae tuae.</span>
	<span class="versiculo"><sup>17</sup> Ingemisce tacens, mortuorum luctum non facies, corona tua circumligata sit tibi, et calceamenta tua pones in pedibus tuis nec amictu ora velabis nec cibos lugentium comedes &#x201d;.</span>
	<span class="versiculo"><sup>18</sup> Locutus sum ergo ad populum mane, et mortua est uxor mea vespere; fecique mane, sicut praeceperat mihi.</span>
	<span class="versiculo"><sup>19</sup> Et dixit ad me populus: &#x201c; Quare non indicas nobis, quid ista significent, quae tu facis? &#x201d;.</span>
	<span class="versiculo"><sup>20</sup> Et dixi ad eos: &#x201c; Sermo Domini factus est ad me dicens:</span>
	<span class="versiculo"><sup>21</sup> Loquere domui Israel: Haec dicit Dominus Deus: Ecce ego polluam sanctuarium meum, superbiam roboris vestri et delicias oculorum vestrorum et sollicitudinem animae vestrae. Filii vestri et filiae, quas reliquistis, gladio cadent.</span>
	<span class="versiculo"><sup>22</sup> Et facietis, sicut feci: ora amictu non velabitis et cibos lugentium non comedetis,</span>
	<span class="versiculo"><sup>23</sup> coronas habebitis in capitibus vestris et calceamenta in pedibus, non plangetis neque flebitis, sed tabescetis in iniquitatibus vestris, et unusquisque gemet ad fratrem suum.</span>
	<span class="versiculo"><sup>24</sup> Eritque Ezechiel vobis in portentum: iuxta omnia, quae fecit, facietis, cum venerit istud, et scietis quia ego Dominus Deus.</span>
	<span class="versiculo"><sup>25</sup> Et tu, fili hominis, ecce in die, quo tollam ab eis fortitudinem eorum et gaudium magnificentiae et delicias oculorum eorum et desiderium animae eorum, filios et filias eorum;</span>
	<span class="versiculo"><sup>26</sup> in die illa, cum venerit fugiens ad te, ut annuntiet tibi,</span>
	<span class="versiculo"><sup>27</sup> in die, inquam, illa aperietur os tuum cum eo, qui fugit; et loqueris et non silebis ultra erisque eis in portentum, et scient quia ego Dominus &#x201d;.</span>
</div>
