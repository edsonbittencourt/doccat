<div>
	<span class="capitulo">4</span>
	<span class="versiculo"><sup>1</sup> &#x201c; Et tu, fili hominis, sume tibi laterem et pones eum coram te et describes in eo civitatem Ierusalem.</span>
	<span class="versiculo"><sup>2</sup> Et ordinabis adversus eam obsidionem et aedificabis munitiones et comportabis aggerem et dabis contra eam castra et pones arietes in gyro.</span>
	<span class="versiculo"><sup>3</sup> Et tu sume tibi sartaginem ferream et pones eam in murum ferreum inter te et inter civitatem; et obfirmabis faciem tuam ad eam, et erit in obsidionem, et circumdabis eam: signum est domui Israel.</span>
	<span class="versiculo"><sup>4</sup> Et tu recumbes super latus tuum sinistrum et pones iniquitates domus Israel super eo; numero dierum, quibus recumbes super illud, assumes iniquitatem eorum.</span>
	<span class="versiculo"><sup>5</sup> Ego autem dedi tibi annos iniquitatis eorum numero dierum trecentos et nonaginta dies, et portabis iniquitatem domus Israel.</span>
	<span class="versiculo"><sup>6</sup> Et cum compleveris haec, recumbes super latus tuum dextrum secundo et assumes iniquitatem domus Iudae quadraginta diebus; diem pro anno, diem, inquam, pro anno dedi tibi.</span>
	<span class="versiculo"><sup>7</sup> Et ad obsidionem Ierusalem convertes faciem tuam, et brachium tuum erit exsertum, et prophetabis adversus eam.</span>
	<span class="versiculo"><sup>8</sup> Ecce circumdedi te vinculis, et non te convertes a latere tuo in latus aliud, donec compleas dies obsidionis tuae.</span>
	<span class="versiculo"><sup>9</sup> Et tu sume tibi frumentum et hordeum et fabam et lentem et milium et far et mittes ea in vas unum et facies tibi panes numero dierum, quibus recumbes super latus tuum: trecentis et nonaginta diebus comedes illud.</span>
	<span class="versiculo"><sup>10</sup> Cibus autem tuus, quo vesceris, erit in pondere viginti stateres in die; a tempore usque ad tempus comedes illud.</span>
	<span class="versiculo"><sup>11</sup> Et aquam in mensura bibes, sextam partem hin; a tempore usque ad tempus bibes illud.</span>
	<span class="versiculo"><sup>12</sup> Et quasi subcinericium hordeaceum comedes illud; et stercore, quod egreditur de homine, coques illud in oculis eorum&#x201d;.</span>
	<span class="versiculo"><sup>13</sup> Et dixit Dominus: &#x201c; Sic comedent filii Israel panem suum pollutum inter gentes, ad quas eiciam eos &#x201d;.</span>
	<span class="versiculo"><sup>14</sup> Et dixi: &#x201c; Heu, Domine Deus, ecce anima mea non est polluta, et morticinum et laceratum a bestiis non comedi ab infantia mea usque nunc, et non est ingressa in os meum caro immunda &#x201d;.</span>
	<span class="versiculo"><sup>15</sup> Et dixit ad me: &#x201c; Ecce dedi tibi fimum boum pro stercoribus humanis, et facies panem tuum in eo &#x201d;.</span>
	<span class="versiculo"><sup>16</sup> Et dixit ad me: &#x201c; Fili hominis, ecce ego conteram baculum panis in Ierusalem, et comedent panem in pondere et in sollicitudine et aquam in mensura et in desolatione bibent,</span>
	<span class="versiculo"><sup>17</sup> ut, deficientibus pane et aqua, desoletur unusquisque cum fratre suo, et contabescant in iniquitatibus suis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
