<div>
	<span class="capitulo">29</span>
	<span class="versiculo"><sup>1</sup> In anno decimo, in decimo mense, duodecima mensis, factum est verbum Domini ad me dicens:</span>
	<span class="versiculo"><sup>2</sup> &#x201c; Fili hominis, pone faciem tuam contra pharaonem, regem Aegypti, et prophetabis de eo et de Aegypto universa.</span>
	<span class="versiculo"><sup>3</sup> Loquere et dices: Haec dicit Dominus Deus:
Ecce ego ad te, pharao,
rex Aegypti,
draco magne, qui cubas
in medio fluminum tuorum
et dicis: &#x201c;Meus est fluvius,
et ego feci memetipsum!&#x201d;.</span>
	<span class="versiculo"><sup>4</sup> Et ponam uncos in maxillis tuis
et agglutinabo pisces fluminum tuorum squamis tuis
et extraham te de medio fluminum tuorum,
et universi pisces tui squamis tuis adhaerebunt.</span>
	<span class="versiculo"><sup>5</sup> Et proiciam te in desertum
et omnes pisces fluminum tuorum.
Super faciem terrae cades;
non colligeris neque congregaberis.
Bestiis terrae et volatilibus caeli
dedi te ad devorandum.</span>
	<span class="versiculo"><sup>6</sup> Et scient omnes habitatores Aegypti
quia ego Dominus,
pro eo quod fuisti baculus arundineus
domui Israel:</span>
	<span class="versiculo"><sup>7</sup> quando apprehenderunt te manu,
confractus es et lacerasti omnem umerum eorum
et, innitentibus eis super te,
comminutus es
et dissolvisti omnes lumbos eorum.</span>
	<span class="versiculo"><sup>8</sup> Propterea haec dicit Dominus Deus: Ecce ego adducam super te gladium et interficiam de te hominem et iumentum;</span>
	<span class="versiculo"><sup>9</sup> et erit terra Aegypti in desertum et solitudinem, et scient quia ego Dominus. Pro eo quod dixeris: &#x201c;Fluvius meus est, et ego feci!&#x201d;,</span>
	<span class="versiculo"><sup>10</sup> idcirco ecce ego ad te et ad flumina tua, daboque terram Aegypti in solitudines, gladio dissipatam a Magdolo ad Syenen et usque ad terminos Chus.</span>
	<span class="versiculo"><sup>11</sup> Non pertransibit eam pes hominis, neque pes iumenti gradietur in ea, et non habitabitur quadraginta annis;</span>
	<span class="versiculo"><sup>12</sup> daboque terram Aegypti desertam in medio terrarum desertarum, et civitates eius in medio urbium subversarum erunt desolatae quadraginta annis, et dispergam Aegyptios in nationes et ventilabo eos in terras.</span>
	<span class="versiculo"><sup>13</sup> Quia haec dicit Dominus Deus: Post finem quadraginta annorum congregabo Aegyptios de populis, in quibus dispersi fuerunt,</span>
	<span class="versiculo"><sup>14</sup> et convertam sortem Aegypti et collocabo eos in terra Phatures, in terra nativitatis suae; et erunt ibi in regnum humile.</span>
	<span class="versiculo"><sup>15</sup> Inter regna cetera erit humillima et non elevabitur ultra super nationes, et imminuam eos, ne imperent gentibus.</span>
	<span class="versiculo"><sup>16</sup> Neque erunt ultra domui Israel in confidentiam, in memoriam revocans iniquitatem, cum sequerentur eos, et scient quia ego Dominus Deus &#x201d;.</span>
	<span class="versiculo"><sup>17</sup> Et factum est in vicesimo et septimo anno, in primo, in una mensis, factum est verbum Domini ad me dicens:</span>
	<span class="versiculo"><sup>18</sup> &#x201c; Fili hominis, Nabuchodonosor, rex Babylonis, servire fecit exercitum suum servitute magna adversus Tyrum; omne caput decalvatum et omnis umerus attritus est, et merces non est reddita ei neque exercitui eius de Tyro pro servitute, qua servivit adversum eam.</span>
	<span class="versiculo"><sup>19</sup> Propterea haec dicit Dominus Deus: Ecce ego dabo Nabuchodonosor, regi Babylonis, terram Aegypti, et accipiet opes eius et depraedabitur manubias eius et diripiet spolia eius, et erit merces exercitui illius,</span>
	<span class="versiculo"><sup>20</sup> ut stipendium eius, pro quo servivit adversum eam. Dedi ei terram Aegypti pro eo quod laboraverunt mihi, ait Dominus Deus.</span>
	<span class="versiculo"><sup>21</sup> In die illo germinare faciam cornu domui Israel, et tibi dabo apertum os in medio eorum, et scient quoniam ego Dominus &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
