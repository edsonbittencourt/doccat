<div>
	<span class="capitulo">13</span>
	<span class="versiculo"><sup>1</sup> Et factus est sermo Domini ad me dicens:</span>
	<span class="versiculo"><sup>2</sup> &#x201c; Fili hominis, vaticinare ad prophetas Israel, qui prophetant; et dices prophetantibus de corde suo: Audite verbum Domini.</span>
	<span class="versiculo"><sup>3</sup> Haec dicit Dominus Deus: Vae prophetis insipientibus, qui sequuntur spiritum suum et nihil vident!</span>
	<span class="versiculo"><sup>4</sup> Quasi vulpes in ruinis prophetae tui, Israel, facti sunt.</span>
	<span class="versiculo"><sup>5</sup> Non ascendistis confractiones neque opposuistis murum pro domo Israel, ut staretis in proelio in die Domini.</span>
	<span class="versiculo"><sup>6</sup> Vident vana et divinant mendacium dicentes: &#x201c;Ait Dominus&#x201d;, cum Dominus non miserit eos; et exspectant, ut confirmet sermonem.</span>
	<span class="versiculo"><sup>7</sup> Numquid non visionem cassam vidistis et divinationem mendacem locuti estis, et dicitis: &#x201c;Ait Dominus&#x201d;, cum ego non sim locutus?</span>
	<span class="versiculo"><sup>8</sup> Propterea haec dicit Dominus Deus: Quia locuti estis vana et vidistis mendacium, ideo ecce ego ad vos, ait Dominus Deus;</span>
	<span class="versiculo"><sup>9</sup> et erit manus mea super prophetas, qui vident vana et divinant mendacium: in consilio populi mei non erunt et in scriptura domus Israel non scribentur nec in terram Israel ingredientur, et scietis quia ego Dominus Deus.</span>
	<span class="versiculo"><sup>10</sup> Eo quod deceperint populum meum dicentes: &#x201c;Pax&#x201d;, et non est pax; et ipse aedificabat parietem, illi autem liniebant eum calce.</span>
	<span class="versiculo"><sup>11</sup> Dic ad eos, qui liniunt calce, quod casurus sit; erit enim imber inundans, et dabo lapides grandinis desuper irruentes et ventum procellae dissipantem.</span>
	<span class="versiculo"><sup>12</sup> Siquidem ecce cecidit paries; numquid non dicetur vobis: &#x201c;Ubi est litura, quam levistis?&#x201d;.</span>
	<span class="versiculo"><sup>13</sup> Propterea haec dicit Dominus Deus: Et erumpere faciam spiritum tempestatum in indignatione mea, et imber inundans in furore meo erit, et lapides grandinis in ira in consumptionem;</span>
	<span class="versiculo"><sup>14</sup> et destruam parietem, quem levistis calce, et adaequabo eum terrae, et revelabitur fundamentum eius, et cadet, et consumemini in medio eius et scietis quia ego sum Dominus.</span>
	<span class="versiculo"><sup>15</sup> Et complebo indignationem meam in pariete et in his, qui leverunt eum calce, dicamque vobis: Non est paries, et non sunt qui leverunt eum; 16 prophetae Israel, qui prophetant ad Ierusalem et vident ei visionem pacis, et non est pax, ait Dominus Deus.</span>
	<span class="versiculo"><sup>17</sup> Et tu, fili hominis, pone faciem tuam contra filias populi tui, quae prophetant de corde suo, et vaticinare super eas</span>
	<span class="versiculo"><sup>18</sup> et dic: Haec dicit Dominus Deus: Vae, quae consuunt fascias pro omni articulo manus et faciunt velamina pro capite omnis staturae ad capiendas animas! Numquid capietis animas de populo meo et vivificabitis animas vobis?</span>
	<span class="versiculo"><sup>19</sup> Et violastis me ad populum meum pro pugillo hordei et fragmento panis, ut interficeretis animas, quae mori non deberent, et vivificastis animas, quae non deberent vivere, mentientes populo meo credenti mendaciis.</span>
	<span class="versiculo"><sup>20</sup> Propter hoc haec dicit Dominus Deus: Ecce ego ad fascias vestras, quibus vos capitis animas quasi volatilia, et disrumpam eas de brachiis vestris; et dimittam animas, quas vos cepistis, animas quasi volatilia,</span>
	<span class="versiculo"><sup>21</sup> et disrumpam velamina vestra et liberabo populum meum de manu vestra, neque erunt ultra in manibus vestris ad praedandum, et scietis quia ego Dominus.</span>
	<span class="versiculo"><sup>22</sup> Pro eo quod maerere fecistis cor iusti mendaciter, quem ego non contristavi, et confortastis manus impii, ut non reverteretur a via sua mala et viveret,</span>
	<span class="versiculo"><sup>23</sup> propterea vana non videbitis et divinationes non divinabitis amplius, et eruam populum meum de manu vestra, et scietis quia ego Dominus &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
