<div>
    <span class="capitulo">12</span>
    <span class="versiculo"><sup>1</sup> Et factus est sermo Domini ad me dicens:</span>
    <span class="versiculo"><sup>2</sup> &#x201c; Fili hominis, in medio domus exasperantis tu habitas, qui oculos habent ad videndum et non vident, et aures ad audiendum et non audiunt, quia domus exasperans est.</span>
    <span class="versiculo"><sup>3</sup> Tu ergo, fili hominis, fac tibi vasa transmigrationis et transmigrabis per diem coram eis; transmigrabis autem de loco tuo ad locum alterum in conspectu eorum, si forte aspiciant, quia domus exasperans est.</span>
    <span class="versiculo"><sup>4</sup> Et efferes foras vasa tua quasi vasa transmigrantis per diem in conspectu eorum; tu autem egredieris vespere coram eis, sicut egreditur migrans.</span>
    <span class="versiculo"><sup>5</sup> Ante oculos eorum perfode tibi parietem et efferes per eum;</span>
    <span class="versiculo"><sup>6</sup> in conspectu eorum in umeris portabis, in caligine efferes: faciem tuam velabis et non videbis terram, quia portentum dedi te domui Israel &#x201d;.</span>
    <span class="versiculo"><sup>7</sup> Feci ergo, sicut praeceperat mihi Dominus: vasa mea protuli quasi vasa transmigrantis per diem et vespere perfodi mihi parietem manu; et in caligine extuli in umeris portans in conspectu eorum.</span>
    <span class="versiculo"><sup>8</sup> Et factus est sermo Domini ad me mane dicens:</span>
    <span class="versiculo"><sup>9</sup> &#x201c; Fili hominis, numquid non dixerunt ad te domus Israel, domus exasperans: &#x201c;Quid tu facis?&#x201d;.</span>
    <span class="versiculo"><sup>10</sup> Dic ad eos: Haec dicit Dominus Deus: Super ducem onus istud, qui est in Ierusalem, et super omnem domum Israel, quae est in medio eius.</span>
    <span class="versiculo"><sup>11</sup> Dic: Ego portentum vestrum. Quomodo feci, sic fiet illis: in transmigrationem et in captivitatem ibunt.</span>
    <span class="versiculo"><sup>12</sup> Et dux, qui est in medio eorum, in umeris portabit, in caligine, et egredietur; parietem perfodient, ut transitus fiat per eum; faciem suam operiet, ut non videat oculo terram.</span>
    <span class="versiculo"><sup>13</sup> Et extendam rete meum super illum, et capietur in tendicula mea; et adducam eum in Babylonem in terram Chaldaeorum, et ipsam non videbit ibique morietur.</span>
    <span class="versiculo"><sup>14</sup> Et omnes, qui circa eum sunt, praesidium eius et agmina eius, dispergam in omnem ventum; et gladium evaginabo post eos.</span>
    <span class="versiculo"><sup>15</sup> Et scient quia ego Dominus, quando dispersero illos in gentibus et disseminavero eos in terris.</span>
    <span class="versiculo"><sup>16</sup> Et relinquam ex eis viros paucos a gladio et fame et pestilentia, ut narrent omnia scelera eorum in gentibus, ad quas ingredientur, et scient quia ego Dominus &#x201d;.</span>
    <span class="versiculo"><sup>17</sup> Et factus est sermo Domini ad me dicens:</span>
    <span class="versiculo"><sup>18</sup> &#x201c; Fili hominis, panem tuum in conturbatione comede; sed et aquam tuam in trepidatione et sollicitudine bibe.</span>
    <span class="versiculo"><sup>19</sup> Et dices ad populum terrae: Haec dicit Dominus Deus ad eos, qui habitant in Ierusalem in terra Israel: Panem suum in sollicitudine comedent et aquam suam in desolatione bibent, quia desolabitur terra a plenitudine sua propter violentiam omnium, qui habitant in ea;</span>
    <span class="versiculo"><sup>20</sup> et civitates, quae nunc habitantur, desolatae erunt, terraque deserta, et scietis quia ego Dominus &#x201d;.</span>
    <span class="versiculo"><sup>21</sup> Et factus est sermo Domini ad me dicens:</span>
    <span class="versiculo"><sup>22</sup> &#x201c; Fili hominis, quod est proverbium istud vobis in terra Israel dicentibus: &#x201c;In longum differentur dies, et peribit omnis visio&#x201d;?</span>
    <span class="versiculo"><sup>23</sup> Ideo dic ad eos: Haec dicit Dominus Deus: Quiescere faciam proverbium istud, neque vulgo dicetur ultra in Israel; et loquere ad eos quod appropinquaverint dies et sermo omnis visionis.</span>
    <span class="versiculo"><sup>24</sup> Non enim erit ultra omnis visio vana neque divinatio ambigua in medio filiorum Israel,</span>
    <span class="versiculo"><sup>25</sup> quia ego Dominus loquar; quodcumque locutus fuero verbum, et fiet: non prolongabitur amplius, sed in diebus vestris, domus exasperans, loquar verbum et faciam illud &#x201d;, dicit Dominus Deus.</span>
    <span class="versiculo"><sup>26</sup> Et factus est sermo Domini ad me dicens:</span>
    <span class="versiculo"><sup>27</sup> &#x201c; Fili hominis, ecce domus Israel dicentium: &#x201c;Visio, quam hic videt, in dies multos et in tempora longa iste prophetat&#x201d;;</span>
    <span class="versiculo"><sup>28</sup> propterea dic ad eos: Haec dicit Dominus Deus: Non differetur ultra omnis sermo meus; verbum, quod locutus fuero, complebitur &#x201d;, dicit Dominus Deus.</span>
</div>
