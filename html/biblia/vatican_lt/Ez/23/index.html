<div>
	<span class="capitulo">23</span>
	<span class="versiculo"><sup>1</sup> Et factus est sermo Domini ad me dicens:</span>
	<span class="versiculo"><sup>2</sup> &#x201c; Fili hominis, duae mulieres filiae matris unius fuerunt</span>
	<span class="versiculo"><sup>3</sup> et fornicatae sunt in Aegypto, in adulescentia sua fornicatae sunt; ibi subacta sunt ubera earum, et tactae sunt mammae virginitatis earum.</span>
	<span class="versiculo"><sup>4</sup> Nomina autem earum Oolla maior et Ooliba soror eius; et habui eas, et pepererunt filios et filias: porro earum nomina Samaria Oolla et Ierusalem Ooliba.</span>
	<span class="versiculo"><sup>5</sup> Fornicata est igitur Oolla discedens a me; et insanivit in amatores suos, in Assyrios: bellatores</span>
	<span class="versiculo"><sup>6</sup> vestitos hyacintho, principes et magistratus, iuvenes desiderabiles universi, equites ascensores equorum.</span>
	<span class="versiculo"><sup>7</sup> Et dedit fornicationes suas ad eos electos filiorum Assyriae universos; et apud omnes, in quos insanivit, in omnibus idolis eorum polluta est.</span>
	<span class="versiculo"><sup>8</sup> Insuper et fornicationes suas, quas habuerat in Aegypto, non reliquit; nam et illi dormierunt cum ea in adulescentia eius, et illi tetigerant ubera virginitatis eius et effuderant fornicationem suam super eam.</span>
	<span class="versiculo"><sup>9</sup> Propterea tradidi eam in manus amatorum suorum, in manus filiorum Assyriae, in quos insanivit;</span>
	<span class="versiculo"><sup>10</sup> ipsi discooperuerunt ignominiam eius, filios et filias illius tulerunt et ipsam occiderunt gladio; et facta est famosa mulieribus, et iudicia perpetrarunt in ea.</span>
	<span class="versiculo"><sup>11</sup> Quod cum vidisset soror eius Ooliba, plus quam illa insanivit libidine et fornicatione sua super fornicationem sororis suae.</span>
	<span class="versiculo"><sup>12</sup> In filios Assyriorum amore exarsit: duces et magistratus, bellatores indutos veste pretiosa, equites, qui vectabantur equis, adulescentes cuncti desiderabiles.</span>
	<span class="versiculo"><sup>13</sup> Et vidi quod polluta esset: via una ambarum;</span>
	<span class="versiculo"><sup>14</sup> et auxit fornicationes suas. Cumque vidisset viros depictos in pariete, imagines Chaldaeorum expressas sinopide,</span>
	<span class="versiculo"><sup>15</sup> et accinctos balteis renes, et tiaras defluentes in capitibus eorum; aspectus essedariorum omnibus, similitudo filiorum Babylonis, quorum patria Chaldaea.</span>
	<span class="versiculo"><sup>16</sup> Et insanivit super eos concupiscentia oculorum suorum et misit nuntios ad eos in Chaldaeam.</span>
	<span class="versiculo"><sup>17</sup> Cumque venissent ad eam filii Babylonis ad cubile amoris, polluerunt eam stupris suis; et, cum polluta esset ab eis, recessit anima eius ab illis.</span>
	<span class="versiculo"><sup>18</sup> Cum manifestasset fornicationes suas et discooperuisset ignominiam suam, recessit anima mea ab ea, sicut recesserat anima mea a sorore eius.</span>
	<span class="versiculo"><sup>19</sup> Multiplicavit autem fornicationes suas, recordans dies adulescentiae suae, quibus fornicata est in terra Aegypti;</span>
	<span class="versiculo"><sup>20</sup> et insanivit libidine in amatores suos, quorum membra sunt ut membra asinorum, et sicut fluxus equorum fluxus eorum.</span>
	<span class="versiculo"><sup>21</sup> Et desiderasti scelus adulescentiae tuae, quando subacta sunt in Aegypto ubera tua, et tactae mammae pubertatis tuae.</span>
	<span class="versiculo"><sup>22</sup> Propterea, Ooliba, haec dicit Dominus Deus: Ecce ego suscitabo amatores tuos contra te, de quibus recessit anima tua; et congregabo eos adversum te in circuitu,</span>
	<span class="versiculo"><sup>23</sup> filios Babylonis et universos Chaldaeos, Phacud et Sue et Cue, omnes filios Assyriorum cum eis, iuvenes desiderabiles, duces et magistratus universos, essedarios et nominatos, ascensores equorum omnes.</span>
	<span class="versiculo"><sup>24</sup> Et venient super te instructi curru et rota, cum multitudine populorum; scuto et clipeo et galea armabuntur contra te undique, et dabo coram eis iudicium, et iudicabunt te iudiciis suis.</span>
	<span class="versiculo"><sup>25</sup> Et ponam zelum meum in te, quem exercent tecum in furore: nasum tuum et aures tuas praecident et, quae remanserint de te, gladio concident; ipsi filios tuos et filias tuas capient, et novissimum tuum devorabitur igni.</span>
	<span class="versiculo"><sup>26</sup> Et denudabunt te vestimentis tuis et tollent vasa gloriae tuae;</span>
	<span class="versiculo"><sup>27</sup> et cessare faciam scelus tuum de te et fornicationem tuam de terra Aegypti, nec levabis oculos tuos ad eos et Aegypti non recordaberis amplius.</span>
	<span class="versiculo"><sup>28</sup> Quia haec dicit Dominus Deus: Ecce ego tradam te in manu eorum, quos odisti, in manu, de quibus recessit anima tua;</span>
	<span class="versiculo"><sup>29</sup> et agent tecum in odio et tollent omnes labores tuos et dimittent te nudam et ignominia plenam, et revelabitur ignominia fornicationum tuarum, scelus tuum et fornicationes tuae.</span>
	<span class="versiculo"><sup>30</sup> Fecerunt haec tibi, quia fornicata es post gentes, inter quas polluta es in idolis earum.</span>
	<span class="versiculo"><sup>31</sup> In via sororis tuae ambulasti, et dabo calicem eius in manu tua.</span>
	<span class="versiculo"><sup>32</sup> Haec dicit Dominus Deus:
Calicem sororis tuae bibes
profundum et latum
C eris in derisum et in subsannationem C:
est capacissimus.</span>
	<span class="versiculo"><sup>33</sup> Ebrietate et dolore repleberis,
calice stuporis et horroris,
calice sororis tuae Samariae,</span>
	<span class="versiculo"><sup>34</sup> et bibes illum et epotabis usque ad faeces;
et fragmenta eius rodes
et ubera tua lacerabis,
quia ego locutus sum &#x201d;,
ait Dominus Deus.</span>
	<span class="versiculo"><sup>35</sup> Propterea haec dicit Dominus Deus: &#x201c; Quia oblita es mei et proiecisti me post tergum tuum, tu quoque porta scelus tuum et fornicationes tuas &#x201d;.</span>
	<span class="versiculo"><sup>36</sup> Et ait Dominus ad me: &#x201c; Fili hominis, numquid iudicas Oollam et Oolibam? Annuntia ergo eis scelera earum.</span>
	<span class="versiculo"><sup>37</sup> Quia adulteratae sunt, et sanguis in manibus earum, et cum idolis suis fornicatae sunt; insuper et filios suos, quos genuerunt mihi, obtulerunt eis ad devorandum.</span>
	<span class="versiculo"><sup>38</sup> Sed et hoc fecerunt mihi: polluerunt sanctuarium meum in die illa et sabbata mea profanaverunt.</span>
	<span class="versiculo"><sup>39</sup> Cumque immolarent filios suos idolis suis et ingrederentur sanctuarium meum in die illa, ut polluerent illud, ecce haec fecerunt in medio domus meae.</span>
	<span class="versiculo"><sup>40</sup> Quin et miserunt ad viros venientes de longe, ad quos nuntius missus erat; itaque ecce venerunt. Quibus te lavisti et circumlevisti stibio oculos tuos et ornata es mundo muliebri;</span>
	<span class="versiculo"><sup>41</sup> sedisti in lecto pulcherrimo, et mensa ornata est ante te, thymiama meum et unguentum meum posuisti super eam.</span>
	<span class="versiculo"><sup>42</sup> Et vox multitudinis exsultantis erat apud eam et apud viros multitudo hominum, qui adducebantur de deserto; et posuerunt armillas in manibus earum et coronas speciosas in capitibus earum.</span>
	<span class="versiculo"><sup>43</sup> Et dixi de ea, quae attrita est in adulteriis: Nunc fornicabitur in fornicatione sua etiam haec.</span>
	<span class="versiculo"><sup>44</sup> Et ingressi sunt ad eam quasi ad mulierem meretricem; sic ingrediebantur ad Oollam et ad Oolibam, mulieres nefarias.</span>
	<span class="versiculo"><sup>45</sup> Viri ergo iusti sunt; hi iudicabunt eas iudicio adulterarum et iudicio effundentium sanguinem, quia adulterae sunt, et sanguis in manibus earum &#x201d;.</span>
	<span class="versiculo"><sup>46</sup> Haec enim dicit Dominus Deus: &#x201c; Adduc ad eas congregationem et trade eas in terrorem et in rapinam;</span>
	<span class="versiculo"><sup>47</sup> et lapidentur lapidibus congregationis et confodiantur gladiis eorum; filios et filias earum interficiant et domos earum igne succendant.</span>
	<span class="versiculo"><sup>48</sup> Et auferam scelus de terra, et discent omnes mulieres, ne faciant secundum scelus vestrum;</span>
	<span class="versiculo"><sup>49</sup> et dabunt scelus vestrum super vos, et peccata idolorum vestrorum portabitis et scietis quia ego Dominus Deus &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ezechielis_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
