<div>
	<span class="capitulo">47</span>
	<span class="versiculo"><sup>1</sup> Et convertit me ad portam domus, et ecce aquae egre diebantur subter limen domus ad orientem; facies enim domus respiciebat ad orientem, aquae autem descendebant a latere templi dextro a meridie altaris.</span>
	<span class="versiculo"><sup>2</sup> Et eduxit me per viam portae aquilonis et convertit me ad viam foras ad portam exteriorem, quae respiciebat ad orientem; et ecce aquae exeuntes a latere dextro.</span>
	<span class="versiculo"><sup>3</sup> Cum egrederetur vir ad orientem, qui habebat funiculum in manu sua, mensus est mille cubitos et traduxit me per aquam usque ad talos.</span>
	<span class="versiculo"><sup>4</sup> Rursumque mensus est mille et traduxit me per aquam usque ad genua.</span>
	<span class="versiculo"><sup>5</sup> Et mensus est mille et traduxit me per aquam usque ad renes. Et mensus est mille; torrens, quem non potui pertransire, quoniam intumuerant aquae, aquae ad natandum; torrens, qui non poterat transvadari.</span>
	<span class="versiculo"><sup>6</sup> Et dixit ad me: &#x201c; Certe vidisti, fili hominis &#x201d;; et duxit me et convertit ad ripam torrentis.</span>
	<span class="versiculo"><sup>7</sup> Cumque me convertissem, ecce in ripa torrentis ligna multa nimis ex utraque parte;</span>
	<span class="versiculo"><sup>8</sup> et ait ad me: &#x201c; Aquae istae, quae egrediuntur ad regionem orientalem et descendunt ad Arabam, intrabunt mare, aquas salsas, et sanabuntur aquae:</span>
	<span class="versiculo"><sup>9</sup> et omnis anima vivens, quae movetur, quocumque venerit torrens, vivet, et erunt pisces multi satis, postquam venerint illuc aquae istae, et sanabuntur et vivent omnia, ad quae venerit torrens.</span>
	<span class="versiculo"><sup>10</sup> Et stabunt super mare piscatores; ab Engaddi usque ad Engallim siccatio sagenarum erit; plurimae species erunt piscium eius, sicut pisces maris Magni, multitudinis nimiae.</span>
	<span class="versiculo"><sup>11</sup> Palustria autem eius et stagna non sanabuntur, quia in salinas dabuntur.</span>
	<span class="versiculo"><sup>12</sup> Et super torrentem orietur in ripis eius ex utraque parte omne lignum pomiferum; non defluet folium ex eo, et non deficiet fructus eius: per singulos menses afferet primitiva, quia aquae eius de sanctuario egredientur, et erunt fructus eius in cibum, et folia eius ad medicinam.</span>
	<span class="versiculo"><sup>13</sup> Haec dicit Dominus Deus: Hic est terminus, in quo possidebitis terram in duodecim tribubus Israel, quia Ioseph duplicem funiculum habet;</span>
	<span class="versiculo"><sup>14</sup> possidebitis autem eam, singuli aeque ut frater suus, super quam levavi manum meam, ut darem patribus vestris; et cadet terra haec vobis in possessionem.</span>
	<span class="versiculo"><sup>15</sup> Hic est autem terminus terrae: ad plagam septentrionalem a mari Magno via Hethalon ad introitum Emath,</span>
	<span class="versiculo"><sup>16</sup> Sedada, Berotha, Sabarim, quae est inter terminum Damasci et confinium Emath, usque ad Asarenon, quae est iuxta terminum Auran;</span>
	<span class="versiculo"><sup>17</sup> erit ergo terminus a mari usque ad Asarenon, cum fines Damasci et fines Emath sint in aquilone; haec est plaga septentrionalis.</span>
	<span class="versiculo"><sup>18</sup> Porro plaga orientalis de loco inter Auran et inter Damascum et in medio inter Galaad et terram Israel, Iordanis disterminans usque ad mare orientale, usque Thamar; haec est plaga orientalis.</span>
	<span class="versiculo"><sup>19</sup> Plaga autem australis meridiana a Thamar usque ad aquas Meribathcades et torrentem usque ad mare Magnum; haec est plaga ad meridiem australis.</span>
	<span class="versiculo"><sup>20</sup> Et plaga maris, mare Magnum a confinio per directum, donec venias Emath; haec est plaga maris.</span>
	<span class="versiculo"><sup>21</sup> Et dividetis terram istam vobis per tribus Israel</span>
	<span class="versiculo"><sup>22</sup> et mittetis eam in hereditatem, vobis et advenis, qui accesserint ad vos, qui genuerint filios in medio vestrum, et erunt vobis sicut indigenae inter filios Israel: vobiscum divident possessionem in medio tribuum Israel;</span>
	<span class="versiculo"><sup>23</sup> in tribu autem quacumque fuerit advena, ibi dabitis possessionem illi, ait Dominus Deus.</span>
</div>
