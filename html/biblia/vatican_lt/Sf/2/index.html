<div>
    <span class="capitulo">2</span>
    <span class="versiculo"><sup>1</sup> Convenite, congregamini,
gens non amabilis,</span>
    <span class="versiculo"><sup>2</sup> priusquam dispergamini
quasi pulvis transeuntes,
antequam veniat super vos
ira furoris Domini,
antequam veniat super vos
dies furoris Domini.</span>
    <span class="versiculo"><sup>3</sup> Quaerite Dominum,
omnes mansueti terrae,
qui iudicium eius estis operati;
quaerite iustitiam, quaerite mansuetudinem,
si quomodo abscondamini
in die furoris Domini.</span>
    <span class="versiculo"><sup>4</sup> Quia Gaza deserta erit,
et Ascalon desolata,
Azotum in meridie eicient,
et Accaron eradicabitur.</span>
    <span class="versiculo"><sup>5</sup> Vae, qui habitatis funiculum maris, gens Cretensium!
Verbum Domini super vos,
Chanaan, terra Philisthinorum:
&#x201c; Disperdam te,
ita ut non sit inhabitator &#x201d;.</span>
    <span class="versiculo"><sup>6</sup> Et erit funiculus maris
requies pastorum et caulae pecorum.</span>
    <span class="versiculo"><sup>7</sup> Et erit funiculus maris
reliquiis domus Iudae:
ibi pascentur,
in domibus Ascalonis ad vesperam requiescent,
quia visitabit eos Dominus Deus eorum
et convertet sortem eorum.</span>
    <span class="versiculo"><sup>8</sup> &#x201c; Audivi opprobrium Moab
et blasphemias filiorum Ammon, qui exprobraverunt populo meo
et magnificati sunt super terminos eorum.</span>
    <span class="versiculo"><sup>9</sup> Propterea vivo ego,
dicit Dominus exercituum, Deus Israel,
quia Moab ut Sodoma erit,
et filii Ammon quasi Gomorra,
possessio spinarum et acervi salis
et desertum usque in aeternum;
reliquiae populi mei diripient eos,
et residui gentis meae possidebunt illos &#x201d;.</span>
    <span class="versiculo"><sup>10</sup> Hoc eis eveniet pro superbia sua, quia blasphemaverunt et magnificati sunt
super populum Domini exercituum.</span>
    <span class="versiculo"><sup>11</sup> Horribilis Dominus super eos,
quia attenuabit omnes deos terrae;
et adorabunt eum, singuli de loco suo,
omnes insulae gentium.</span>
    <span class="versiculo"><sup>12</sup> &#x201c; Sed et vos, Aethiopes,
interfecti gladio meo eritis &#x201d;.</span>
    <span class="versiculo"><sup>13</sup> Et extendet manum suam super aquilonem
et perdet Assyriam;
et ponet Nineven in solitudinem
et in aridam, quasi desertum.</span>
    <span class="versiculo"><sup>14</sup> Et accubabunt in medio eius greges,
omne genus animalium.
Et onocrotalus et ulula
in capitellis eius morabuntur;
vox cantat in fenestra,
corvus in limine,
quoniam tabulatum cedrinum sublatum est.</span>
    <span class="versiculo"><sup>15</sup> Haec est civitas exsultans,
habitans in confidentia,
quae dicebat in corde suo:
&#x201c; Ego sum, et extra me non est alia amplius! &#x201d;.
Quomodo facta est in desertum,
cubile bestiae?
Omnis, qui transit per eam,
sibilabit et movebit manum suam.</span>
</div>
