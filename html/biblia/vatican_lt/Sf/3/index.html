<div>
	<span class="capitulo">3</span>
	<span class="versiculo"><sup>1</sup> Vae, provocatrix et inquinata,
civitas violenta!</span>
	<span class="versiculo"><sup>2</sup> Non audivit vocem,
non suscepit disciplinam;
in Domino non est confisa,
ad Deum suum non appropiavit.</span>
	<span class="versiculo"><sup>3</sup> Principes eius in medio eius
leones rugientes;
iudices eius lupi deserti,
ossa non relinquunt in mane.</span>
	<span class="versiculo"><sup>4</sup> Prophetae eius vaniloqui,
viri fallaces;
sacerdotes eius polluerunt sanctum, iniuste egerunt contra legem.</span>
	<span class="versiculo"><sup>5</sup> Dominus iustus in medio eius
non faciet iniquitatem;
mane, mane iudicium suum dabit, sicut lucem, quae non deficit;
nescivit autem iniquus confusionem.</span>
	<span class="versiculo"><sup>6</sup> &#x201c; Disperdidi gentes,
dissipati sunt anguli earum;
desertas feci vias eorum,
dum non est qui transeat;
desolatae sunt civitates eorum,
non remanente viro nec ullo habitatore.</span>
	<span class="versiculo"><sup>7</sup> Dixi: Nunc timebis me,
suscipies disciplinam!
Et non evanescent ab oculis eius omnia, in quibus visitavi eam.
Verumtamen acceleraverunt corrumpere
omnes actiones suas.</span>
	<span class="versiculo"><sup>8</sup> Quapropter exspecta me,
dicit Dominus,
in die qua surgam ut testis;
quia iudicium meum, ut congregem gentes
et colligam regna,
ut effundam super eas indignationem meam,
omnem iram furoris mei;
in igne enim zeli mei
devorabitur omnis terra.</span>
	<span class="versiculo"><sup>9</sup> Quia tunc reddam populis
labium purum,
ut invocent omnes in nomine Domini
et serviant ei umero uno.</span>
	<span class="versiculo"><sup>10</sup> Ultra flumina Aethiopiae,
inde supplices mei,
filii dispersorum meorum
deferent munus mihi.</span>
	<span class="versiculo"><sup>11</sup> In die illa non confunderis
super cunctis actionibus tuis,
quibus praevaricata es in me;
quia tunc auferam de medio tui
magniloquos superbos tuos,
et non adicies exaltari amplius
in monte sancto meo.</span>
	<span class="versiculo"><sup>12</sup> Et derelinquam in medio tui
populum pauperem et egenum &#x201d;.
Et sperabunt in nomine Domini
reliquiae Israel.</span>
	<span class="versiculo"><sup>13</sup> Non facient iniquitatem
nec loquentur mendacium;
et non invenietur in ore eorum
lingua dolosa,
quoniam ipsi pascentur et accubabunt,
et non erit qui exterreat.</span>
	<span class="versiculo"><sup>14</sup> Lauda, filia Sion;
iubilate, Israel!
Laetare et exsulta in omni corde,
filia Ierusalem!</span>
	<span class="versiculo"><sup>15</sup> Abstulit Dominus iudicium tuum,
avertit inimicos tuos;
rex Israel, Dominus, in medio tui,
non timebis malum ultra.</span>
	<span class="versiculo"><sup>16</sup> In die illa dicetur Ierusalem:
&#x201c; Noli timere, Sion;
ne dissolvantur manus tuae!</span>
	<span class="versiculo"><sup>17</sup> Dominus Deus tuus in medio tui,
fortis ipse salvabit;
gaudebit super te in laetitia,
commotus in dilectione sua;
exsultabit super te in laude</span>
	<span class="versiculo"><sup>18</sup> sicut in die conventus &#x201d;.
&#x201c; Auferam a te calamitatem,
ut non ultra habeas super ea opprobrium.</span>
	<span class="versiculo"><sup>19</sup> Ecce ego interficiam
omnes, qui afflixerunt te
in tempore illo;
et salvabo claudicantem
et eam, quae eiecta fuerat, congregabo;
et ponam eos in laudem et in nomen in omni terra confusionis eorum,</span>
	<span class="versiculo"><sup>20</sup> in tempore illo, quo adducam vos,
et in tempore, quo congregabo vos. Dabo enim vos in nomen et in laudem
omnibus populis terrae,
cum convertero sortem vestram
coram oculis vestris &#x201d;,
dicit Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sophoniae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
