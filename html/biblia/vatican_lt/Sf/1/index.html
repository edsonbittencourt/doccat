<div>
	<span class="capitulo">1</span>
	<span class="versiculo"><sup>1</sup> Verbum Domini, quod factum est ad Sophoniam filium Chusi filii Godoliae filii Amariae filii Ezechiae, in diebus Iosiae filii Amon regis Iudae.</span>
	<span class="versiculo"><sup>2</sup> &#x201c; Auferens auferam omnia
a facie terrae,
dicit Dominus,</span>
	<span class="versiculo"><sup>3</sup> auferam hominem et pecus,
auferam volatile caeli
et pisces maris.
Et ruinae impiorum erunt;
et disperdam homines a facie terrae,
dicit Dominus.</span>
	<span class="versiculo"><sup>4</sup> Et extendam manum meam super Iudam
et super omnes habitantes Ierusalem;
et disperdam de loco hoc reliquias Baal
et nomina aedituorum cum sacerdotibus</span>
	<span class="versiculo"><sup>5</sup> et eos, qui adorant super tecta
militiam caeli
et adorant et iurant in Domino
et iurant in Melchom,</span>
	<span class="versiculo"><sup>6</sup> et qui avertuntur de post tergum Domini,
et qui non quaerunt Dominum nec investigant eum &#x201d;.</span>
	<span class="versiculo"><sup>7</sup> Silete a facie Domini Dei,
quia iuxta est dies Domini;
quia praeparavit Dominus hostiam,
sanctificavit vocatos suos.</span>
	<span class="versiculo"><sup>8</sup> &#x201c; Et erit in die hostiae Domini:
visitabo super principes
et super filios regis
et super omnes, qui induti sunt
veste peregrina;</span>
	<span class="versiculo"><sup>9</sup> et visitabo super omnem,
qui arroganter ingreditur super limen in die illa,
qui complent domum domini sui
iniquitate et dolo.</span>
	<span class="versiculo"><sup>10</sup> Et erit in die illa,
dicit Dominus,
vox clamoris a porta Piscium,
et ululatus ab urbe Nova,
et contritio magna a collibus.</span>
	<span class="versiculo"><sup>11</sup> Ululate, habitatores Pilae,
quia interiit omnis populus Chanaan,
disperierunt omnes involuti argento.</span>
	<span class="versiculo"><sup>12</sup> Et erit in tempore illo:
scrutabor Ierusalem in lucernis
et visitabo super viros
defixos in faecibus suis,
qui dicunt in cordibus suis:
&#x201c;Non faciet bene Dominus
et non faciet male&#x201d;.</span>
	<span class="versiculo"><sup>13</sup> Et erunt opes eorum in direptionem,
et domus eorum in desertum;
et aedificabunt domos
et non habitabunt,
et plantabunt vineas
et non bibent vinum earum &#x201d;.</span>
	<span class="versiculo"><sup>14</sup> Iuxta est dies Domini magnus,
iuxta et velox nimis;
vox diei Domini amara,
tribulabitur ibi fortis.</span>
	<span class="versiculo"><sup>15</sup> Dies irae dies illa,
dies tribulationis et angustiae,
dies vastitatis et desolationis,
dies tenebrarum et caliginis,
dies nebulae et turbinis,</span>
	<span class="versiculo"><sup>16</sup> dies tubae et clangoris
super civitates munitas
et super angulos excelsos.</span>
	<span class="versiculo"><sup>17</sup> Et tribulabo homines,
et ambulabunt ut caeci,
quia Domino peccaverunt;
et effundetur sanguis eorum sicut humus,
et viscera eorum sicut stercora.</span>
	<span class="versiculo"><sup>18</sup> Sed et argentum eorum et aurum eorum
non poterit liberare eos
in die irae Domini;
in igne zeli eius
devorabitur omnis terra,
quia consummationem cum festinatione faciet
cunctis habitantibus terram.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_sophoniae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
