<div>
	<span class="capitulo">18</span>
	<span class="versiculo"><sup>1</sup> Factum est autem post haec, ut percuteret David Philisthim et humiliaret eos et tolleret Geth et filias eius de manu Philisthim</span>
	<span class="versiculo"><sup>2</sup> percuteretque Moab, et fierent Moabitae servi David offerentes ei tributum.</span>
	<span class="versiculo"><sup>3</sup> Et percussit David etiam Adadezer regem Soba in regione ad Emath, quando perrexit, ut dilataret imperium suum usque ad flumen Euphraten.</span>
	<span class="versiculo"><sup>4</sup> Cepit ergo David mille quadrigas eius et septem milia equites ac viginti milia virorum peditum; subnervavitque omnes equos curruum, exceptis centum quadrigis, quas reservavit sibi.</span>
	<span class="versiculo"><sup>5</sup> Supervenit autem et Syrus Damascenus, ut auxilium praeberet Adadezer regi Soba; sed et huius percussit David viginti duo milia virorum</span>
	<span class="versiculo"><sup>6</sup> et posuit praesidium in Syria Damasci, ut Syria quoque serviret sibi et offerret tributum. Adiuvitque eum Dominus in cunctis, ad quae perrexerat.</span>
	<span class="versiculo"><sup>7</sup> Tulit quoque David arma aurea, quae habuerant servi Adadezer, et attulit ea in Ierusalem;</span>
	<span class="versiculo"><sup>8</sup> necnon de Tebah et Chun urbibus Adadezer aeris plurimum, de quo fecit Salomon mare aeneum et columnas et vasa aenea.</span>
	<span class="versiculo"><sup>9</sup> Quod cum audisset Thou rex Emath, percussisse videlicet David omnem exercitum Adadezer regis Soba,</span>
	<span class="versiculo"><sup>10</sup> misit Adoram filium suum ad regem David, ut salutaret eum et congratularetur, eo quod pugnasset cum Adadezer et percussisset eum; adversarius quippe erat Thou Adadezer.</span>
	<span class="versiculo"><sup>11</sup> Sed et omnia vasa aurea et argentea et aenea consecravit rex David Domino cum argento et auro, quod tulerat ex universis gentibus, tam de Idumaea et Moab et filiis Ammon, quam de Philisthim et Amalec.</span>
	<span class="versiculo"><sup>12</sup> Abisai vero filius Sarviae percussit Edom in valle Salis decem et octo milia</span>
	<span class="versiculo"><sup>13</sup> et constituit in Edom praesidium, ut serviret Idumaea David. Salvavitque Dominus David in cunctis, ad quae perrexerat.</span>
	<span class="versiculo"><sup>14</sup> Regnavit ergo David super universum Israel et faciebat iudicium atque iustitiam cuncto populo suo.</span>
	<span class="versiculo"><sup>15</sup> Porro Ioab filius Sarviae erat super exercitum, et Iosaphat filius Ahilud a commentariis.</span>
	<span class="versiculo"><sup>16</sup> Sadoc autem filius Achitob et Achimelech filius Abiathar sacerdotes et Susa scriba.</span>
	<span class="versiculo"><sup>17</sup> Banaias vero filius Ioiadae super legiones Cherethi et Phelethi; porro filii David primi ad manum regis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
