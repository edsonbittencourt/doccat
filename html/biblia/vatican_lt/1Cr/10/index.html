<div>
    <span class="capitulo">10</span>
    <span class="versiculo"><sup>1</sup> Philisthim autem pugnabant contra Israel, fugeruntque viri Israel a facie Philisthim et ceciderunt vulnerati in monte Gelboe;</span>
    <span class="versiculo"><sup>2</sup> cumque appropinquassent Philisthaei persequentes Saul et filios eius, percusserunt Ionathan et Abinadab et Melchisua filios Saul.</span>
    <span class="versiculo"><sup>3</sup> Et aggravatum est proelium contra Saul, inveneruntque eum sagittarii et vulneraverunt iaculis;</span>
    <span class="versiculo"><sup>4</sup> et dixit Saul ad armigerum suum: &#x201c; Evagina gladium tuum et interfice me, ne forte veniant incircumcisi isti et illudant mihi &#x201d;. Noluit autem armiger eius hoc facere timore perterritus. Arripuit igitur Saul ensem et irruit in eum;</span>
    <span class="versiculo"><sup>5</sup> quod cum vidisset armiger eius, videlicet mortuum esse Saul, irruit etiam ipse in gladium suum et mortuus est.</span>
    <span class="versiculo"><sup>6</sup> Interiit ergo Saul et tres filii eius; omnis domus illius pariter concidit.</span>
    <span class="versiculo"><sup>7</sup> Quod cum vidissent omnes viri Israel, qui habitabant in campestribus, quod fugissent, et mortui essent Saul et filii eius, dereliquerunt urbes suas et huc illucque dispersi sunt; veneruntque Philisthim et habitaverunt in eis.</span>
    <span class="versiculo"><sup>8</sup> Die igitur altero venerunt Philisthim, ut spoliarent interfectos, et invenerunt Saul et filios eius iacentes in monte Gelboe;</span>
    <span class="versiculo"><sup>9</sup> cumque spoliassent eum et amputassent caput armisque nudassent, miserunt in terram suam per circuitum, ut annuntiaretur in idolorum templis et in populis.</span>
    <span class="versiculo"><sup>10</sup> Arma autem eius consecraverunt in fano Astharoth et caput affixerunt in templo Dagon.</span>
    <span class="versiculo"><sup>11</sup> Hoc cum audissent viri Iabes Galaad, omnia scilicet quae Philisthim fecerunt super Saul,</span>
    <span class="versiculo"><sup>12</sup> consurrexerunt omnes viri fortes et tulerunt cadavera Saul et filiorum eius attuleruntque ea in Iabes et sepelierunt ossa eorum subter quercum, quae erat in Iabes, et ieiunaverunt septem diebus.</span>
    <span class="versiculo"><sup>13</sup> Mortuus est ergo Saul propter iniquitatem suam, eo quod praevaricatus sit mandatum Domini, quod praeceperat, et non custodierit illud, sed insuper etiam pythonissam consuluerit</span>
    <span class="versiculo"><sup>14</sup> nec quaesierit Dominum; propter quod et interfecit eum et transtulit regnum eius ad David filium Isai.</span>
</div>
