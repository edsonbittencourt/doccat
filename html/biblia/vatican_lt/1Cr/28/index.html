<div>
	<span class="capitulo">28</span>
	<span class="versiculo"><sup>1</sup> Convocavit igitur David omnes principes Israel, duces tribuum et praepositos turmarum, qui ministrabant regi, tribunos quoque et centuriones et, qui praeerant substantiae et gregibus regis filiorumque suorum, cum eunuchis et fortibus et robustissimis quibusque in exercitu Ierusalem.</span>
	<span class="versiculo"><sup>2</sup> Cumque surrexisset rex et stetisset, ait: &#x201c; Audite me, fratres mei et populus meus. Cogitavi ut aedificarem domum, in qua requiesceret arca foederis Domini et scabellum pedum Dei nostri, et ad aedificandum omnia praeparavi;</span>
	<span class="versiculo"><sup>3</sup> Deus autem dixit mihi: &#x201c;Non aedificabis domum nomini meo, eo quod sis vir bellator et sanguinem fuderis&#x201d;.</span>
	<span class="versiculo"><sup>4</sup> Sed elegit Dominus, Deus Israel, me de universa domo patris mei, ut essem rex super Israel in sempiternum; Iudam enim elegit principem, porro in domo Iudae domum patris mei, et in filiis patris mei placuit ei, ut me eligeret regem super cunctum Israel.</span>
	<span class="versiculo"><sup>5</sup> Sed et de filiis meis &#x2014; filios enim multos dedit mihi Dominus &#x2014; elegit Salomonem filium meum, ut sederet in throno regni Domini super Israel.</span>
	<span class="versiculo"><sup>6</sup> Dixitque mihi: &#x201c;Salomon filius tuus aedificabit domum meam et atria mea; ipsum enim elegi mihi in filium, et ego ero ei in patrem.</span>
	<span class="versiculo"><sup>7</sup> Et firmabo regnum eius usque in aeternum, si perseveraverit facere praecepta mea et iudicia, sicut et hodie&#x201d;.</span>
	<span class="versiculo"><sup>8</sup> Nunc igitur coram universo Israel coetu Domini, audiente Deo nostro, custodite et perquirite cuncta mandata Domini Dei vestri, ut possideatis terram bonam et relinquatis eam in hereditatem filiis vestris post vos usque in sempiternum.</span>
	<span class="versiculo"><sup>9</sup> Tu autem, Salomon, fili mi, scito Deum patris tui et servi ei corde perfecto et animo voluntario; omnia enim corda scrutatur Dominus et universas mentium cogitationes intellegit. Si quaesieris eum, invenies; si autem dereliqueris illum, proiciet te in aeternum.</span>
	<span class="versiculo"><sup>10</sup> Nunc ergo vide quia elegit te Dominus, ut aedificares domum sanctuarii; confortare et perfice &#x201d;.</span>
	<span class="versiculo"><sup>11</sup> Dedit autem David Salomoni filio suo descriptionem porticus et templi et cellariorum et cenaculorum et cubiculorum interiorum et domus propitiatorii</span>
	<span class="versiculo"><sup>12</sup> necnon et omnium, quae per Spiritum cum eo erant, de atriis domus Domini et de omnibus exedris per circuitum, de thesauris domus Dei et de thesauris rerum consecratarum</span>
	<span class="versiculo"><sup>13</sup> et de divisionibus sacerdotalibus et leviticis, de omni opere ministerii domus Domini et de universis vasis ministerii templi Domini,</span>
	<span class="versiculo"><sup>14</sup> de auro in pondere per singula vasa ministerii, de omnibus vasis argenteis in pondere per omnia vasa pro operum diversitate;</span>
	<span class="versiculo"><sup>15</sup> sed et ad candelabra aurea et ad lucernas eorum aurum pro mensura uniuscuiusque candelabri et lucernarum, similiter et in candelabris argenteis et in lucernis eorum pro diversitate mensurae, pondus argenti indicavit.</span>
	<span class="versiculo"><sup>16</sup> Aurum quoque in mensas propositionis pro diversitate mensarum, similiter et argentum in alias mensas argenteas;</span>
	<span class="versiculo"><sup>17</sup> ad fuscinulas quoque et phialas et crateras ex auro purissimo et scyphos aureos pro qualitate mensurae pondus distribuit in scyphum et scyphum; similiter et in scyphos argenteos diversum argenti pondus constituit,</span>
	<span class="versiculo"><sup>18</sup> altari autem, in quo adoletur incensum, aurum purissimum, et aurum pro structura quadrigae cherubim extendentium alas et velantium arcam foederis Domini.</span>
	<span class="versiculo"><sup>19</sup> &#x201c; Omnia, inquit, venerunt scripta manu Domini ad me, ut intellegerem universa opera exemplaris &#x201d;.</span>
	<span class="versiculo"><sup>20</sup> Dixit quoque David Salomoni filio suo: &#x201c; Viriliter age et confortare et fac, ne timeas et ne paveas; Dominus enim Deus meus tecum erit et non dimittet te nec derelinquet, donec perficias omne opus ministerii domus Domini.</span>
	<span class="versiculo"><sup>21</sup> Ecce divisiones sacerdotum et Levitarum: parati erunt in omne ministerium domus Dei; et assistet tibi in omni opere quisquis in sapientia ad omne ministerium promptus fuerit, principes quoque et universus populus in negotiis tuis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
