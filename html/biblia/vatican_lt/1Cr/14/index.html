<div>
	<span class="capitulo">14</span>
	<span class="versiculo"><sup>1</sup> Misit quoque Hiram rex Tyri nuntios ad David et ligna cedrina et artifices parietum lignorumque, ut aedificarent ei domum.</span>
	<span class="versiculo"><sup>2</sup> Cognovitque David quod confirmasset eum Dominus in regem super Israel et sublevatum esset regnum suum propter populum eius Israel.</span>
	<span class="versiculo"><sup>3</sup> Accepit quoque David alias uxores in Ierusalem genuitque filios et filias;</span>
	<span class="versiculo"><sup>4</sup> et haec nomina eorum, qui nati sunt ei in Ierusalem: Samua et Sobab, Nathan et Salomon,</span>
	<span class="versiculo"><sup>5</sup> Iebahar et Elisua et Eliphalet,</span>
	<span class="versiculo"><sup>6</sup> Noga quoque et Napheg et Iaphia,</span>
	<span class="versiculo"><sup>7</sup> Elisama et Beeliada et Eliphalet.</span>
	<span class="versiculo"><sup>8</sup> Audientes autem Philisthim quod unctus esset David in regem super universum Israel, ascenderunt omnes, ut quaererent eum; quod cum audisset David, egressus est obviam eis.</span>
	<span class="versiculo"><sup>9</sup> Porro Philisthim venientes diffusi sunt in valle Raphaim.</span>
	<span class="versiculo"><sup>10</sup> Consuluitque David Deum dicens: &#x201c; Si ascendam contra Philisthaeos, et si trades eos in manu mea? &#x201d;. Et dixit ei Dominus: &#x201c; Ascende, et tradam eos in manu tua &#x201d;.</span>
	<span class="versiculo"><sup>11</sup> Cumque illi ascendissent in Baalpharasim, percussit eos ibi David et dixit: &#x201c; Dirupit Deus inimicos meos per manum meam sicut dirumpuntur aquae &#x201d;. Et idcirco vocatum est nomen loci illius Baalpharasim (id est Dominus diruptionum).</span>
	<span class="versiculo"><sup>12</sup> Dereliqueruntque ibi deos suos, quos David iussit exuri.</span>
	<span class="versiculo"><sup>13</sup> Alia etiam vice Philisthim irruerunt et diffusi sunt in valle;</span>
	<span class="versiculo"><sup>14</sup> consuluitque rursum David Deum, et dixit ei Deus: &#x201c; Non ascendas post eos; circumdabis eos et venies contra illos ex adverso arborum celthium;</span>
	<span class="versiculo"><sup>15</sup> cumque audieris sonitum gradientis in cacumine arborum celthium, tunc egredieris ad bellum; egressus est enim Deus ante te, ut percutias castra Philisthim &#x201d;.</span>
	<span class="versiculo"><sup>16</sup> Fecit ergo David, sicut praeceperat ei Deus, et percussit castra Philisthinorum de Gabaon usque Gazer.</span>
	<span class="versiculo"><sup>17</sup> Divulgatumque est nomen David in universis regionibus, et Dominus dedit pavorem eius super omnes gentes.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
