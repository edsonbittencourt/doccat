<div>
	<span class="capitulo">22</span>
	<span class="versiculo"><sup>1</sup> Dixitque David: &#x201c; Haec est domus Domini Dei, et hoc est altare holocausti pro Israel &#x201d;.</span>
	<span class="versiculo"><sup>2</sup> Et praecepit, ut congregarentur omnes advenae de terra Israel, et constituit ex eis latomos ad caedendos lapides et poliendos, ut aedificaretur domus Dei.</span>
	<span class="versiculo"><sup>3</sup> Ferrum quoque plurimum ad clavos ianuarum et ad commissuras atque iuncturas praeparavit David et aeris pondus innumerabile.</span>
	<span class="versiculo"><sup>4</sup> Ligna quoque cedrina non poterant aestimari, quae Sidonii et Tyrii deportaverant ad David.</span>
	<span class="versiculo"><sup>5</sup> Et dixit David: &#x201c; Salomon filius meus puer parvulus est et tener; domus autem, quae aedificanda est Domino, talis esse debet, ut in cunctis regionibus nominetur et glorificetur. Praeparabo ergo ei necessaria &#x201d;. Et ob hanc causam ante mortem suam omnes paravit impensas.</span>
	<span class="versiculo"><sup>6</sup> Vocavitque Salomonem filium suum et praecepit ei, ut aedificaret domum Domino, Deo Israel;</span>
	<span class="versiculo"><sup>7</sup> dixitque David ad Salomonem: &#x201c; Fili mi, voluntatis meae fuit, ut aedificarem domum nomini Domini Dei mei,</span>
	<span class="versiculo"><sup>8</sup> sed factus est ad me sermo Domini dicens: &#x201c;Multum sanguinem effudisti et magna bella bellasti. Non poteris aedificare domum nomini meo, tanto effuso sanguine coram me.</span>
	<span class="versiculo"><sup>9</sup> Filius, qui nascetur tibi, erit vir quietissimus; faciam enim eum requiescere ab omnibus inimicis suis per circuitum et ob hanc causam Salomon vocabitur, et pacem et otium dabo in Israel cunctis diebus eius.</span>
	<span class="versiculo"><sup>10</sup> Ipse aedificabit domum nomini meo, et ipse erit mihi in filium, et ego ero ei in patrem; firmaboque solium regni eius super Israel in aeternum&#x201d;.</span>
	<span class="versiculo"><sup>11</sup> Nunc ergo, fili mi, sit Dominus tecum; et prosperare et aedifica domum Domino Deo tuo, sicut locutus est de te.</span>
	<span class="versiculo"><sup>12</sup> Tantum det tibi Dominus prudentiam et sensum, ut regere possis Israel et custodire legem Domini Dei tui;</span>
	<span class="versiculo"><sup>13</sup> tunc enim proficere poteris, si custodieris mandata et iudicia, quae praecepit Dominus Moysi super Israel. Confortare et viriliter age; ne timeas neque paveas.</span>
	<span class="versiculo"><sup>14</sup> Ecce ego in labore meo praeparavi impensas domus Domini: auri talenta centum milia et argenti mille milia talentorum, aeris vero et ferri non est pondus, vincitur enim numerus magnitudine. Ligna et lapides praeparavi; tu autem ad ea adicies.</span>
	<span class="versiculo"><sup>15</sup> Habes quoque plurimos artifices latomos et caementarios artificesque lignorum et omnium artium ad faciendum opus prudentissimos</span>
	<span class="versiculo"><sup>16</sup> in auro et argento et aere et ferro, cuius non est numerus. Surge igitur et fac, et erit Dominus tecum &#x201d;.</span>
	<span class="versiculo"><sup>17</sup> Praecepit quoque David cunctis principibus Israel, ut adiuvarent Salomonem filium suum: &#x201c;</span>
	<span class="versiculo"><sup>18</sup> Cernitis, inquiens, quod Dominus Deus vester vobiscum sit et dederit vobis requiem per circuitum et tradiderit habitatores terrae in manu vestra, et subiecta sit terra coram Domino et coram populo eius.</span>
	<span class="versiculo"><sup>19</sup> Praebete igitur corda vestra et animas vestras, ut quaeratis Dominum Deum vestrum; et consurgite et aedificate sanctuarium Domini Dei, ut introducatur arca foederis Domini et vasa Deo consecrata in domum, quae aedificatur nomini Domini &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
