<div>
	<span class="capitulo">17</span>
	<span class="versiculo"><sup>1</sup> Cum autem habitaret David in domo sua, dixit ad Nathan prophetam: &#x201c; Ecce ego habito in domo cedrina, arca autem foederis Domini sub pellibus est &#x201d;.</span>
	<span class="versiculo"><sup>2</sup> Et ait Nathan ad David: &#x201c; Omnia, quae in corde tuo sunt, fac; Deus enim tecum est &#x201d;.</span>
	<span class="versiculo"><sup>3</sup> Igitur nocte illa factus est sermo Dei ad Nathan dicens:</span>
	<span class="versiculo"><sup>4</sup> &#x201c; Vade et loquere David servo meo: Haec dicit Dominus: Non aedificabis tu mihi domum ad habitandum;</span>
	<span class="versiculo"><sup>5</sup> neque enim mansi in domo ex eo tempore, quo eduxi Israel usque ad hanc diem, sed fui semper migrans de tabernaculo in tabernaculum et de habitatione in habitationem.</span>
	<span class="versiculo"><sup>6</sup> Ubicumque ambulabam in omni Israel, numquid locutus sum uni iudicum Israel, quibus praeceperam, ut pascerent populum meum, et dixi: Quare non aedificastis mihi domum cedrinam?</span>
	<span class="versiculo"><sup>7</sup> Nunc itaque, sic loqueris ad servum meum David: Haec dicit Dominus exercituum: Ego tuli te, cum in pascuis sequereris gregem, ut esses dux populi mei Israel;</span>
	<span class="versiculo"><sup>8</sup> et fui tecum, quocumque perrexisti, et interfeci omnes inimicos tuos coram te fecique tibi nomen quasi unius magnorum, qui celebrantur in terra.</span>
	<span class="versiculo"><sup>9</sup> Et dedi locum populo meo Israel et plantavi eum, ut habitaret in eo, et ultra non commovebitur, nec filii iniquitatis atterent eos sicut in principio</span>
	<span class="versiculo"><sup>10</sup> et ex diebus, quibus dedi iudices populo meo Israel et humiliavi universos inimicos tuos. Annuntio ergo tibi quod aedificaturus sit domum tibi Dominus.</span>
	<span class="versiculo"><sup>11</sup> Cumque impleveris dies tuos, ut vadas ad patres tuos, suscitabo semen tuum post te, quod erit de filiis tuis, et stabiliam regnum eius.</span>
	<span class="versiculo"><sup>12</sup> Ipse aedificabit mihi domum, et firmabo solium eius usque in aeternum.</span>
	<span class="versiculo"><sup>13</sup> Ego ero ei in patrem, et ipse erit mihi in filium; et misericordiam meam non auferam ab eo, sicut abstuli ab eo, qui ante te fuit.</span>
	<span class="versiculo"><sup>14</sup> Et statuam eum in domo mea et in regno meo usque in sempiternum, et thronus eius erit firmissimus in perpetuum &#x201d;.</span>
	<span class="versiculo"><sup>15</sup> Iuxta omnia verba haec et iuxta universam visionem istam, sic locutus est Nathan ad David.</span>
	<span class="versiculo"><sup>16</sup> Cumque venisset rex David et sedisset coram Domino, dixit: &#x201c; Quis ego sum, Domine Deus, et quae domus mea, quia adduxisti me hucusque?</span>
	<span class="versiculo"><sup>17</sup> Sed hoc parum visum est in conspectu tuo, Deus; ideoque locutus es super domum servi tui etiam in futurum et aspexisti me excelsum super ordinem hominum, Domine Deus.</span>
	<span class="versiculo"><sup>18</sup> Quid ultra addere potest David, cum ita glorificaveris servum tuum et cognoveris eum?</span>
	<span class="versiculo"><sup>19</sup> Domine, propter famulum tuum iuxta cor tuum fecisti omnem magnificentiam hanc; et nota esse voluisti universa magnalia.</span>
	<span class="versiculo"><sup>20</sup> Domine, non est similis tui, et non est alius deus absque te secundum omnia, quae audivimus auribus nostris.</span>
	<span class="versiculo"><sup>21</sup> Quis autem est alius ut populus tuus Israel, gens una in terra, ad quam perrexit Deus, ut liberaret sibi populum, ut faceres tibi nomen magnum et terribile eiciens nationes a facie populi tui, quem de Aegypto liberasti?</span>
	<span class="versiculo"><sup>22</sup> Et posuisti populum tuum Israel tibi in populum usque in aeternum; et tu, Domine, factus es Deus eius.</span>
	<span class="versiculo"><sup>23</sup> Nunc igitur, Domine, sermo, quem locutus es super famulum tuum et super domum eius, confirmetur in perpetuum; et fac, sicut locutus es.</span>
	<span class="versiculo"><sup>24</sup> Permaneatque et magnificetur nomen tuum usque in sempiternum, et dicatur: &#x201c;Dominus exercituum, Deus Israel, est Deus pro Israel, et domus David servi tui permanens coram te&#x201d;.</span>
	<span class="versiculo"><sup>25</sup> Tu enim, Deus meus, revelasti auriculam servi tui, ut aedificares ei domum; et idcirco invenit servus tuus fiduciam, ut oret coram te.</span>
	<span class="versiculo"><sup>26</sup> Nunc ergo, Domine, tu es Deus; et locutus es super servum tuum tanta beneficia</span>
	<span class="versiculo"><sup>27</sup> et coepisti benedicere domui servi tui, ut sit semper coram te: te enim, Domine, benedicente, benedicta erit in perpetuum &#x201d;.</span>
</div>
