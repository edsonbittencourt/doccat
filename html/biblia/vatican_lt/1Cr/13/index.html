<div>
	<span class="capitulo">13</span>
	<span class="versiculo"><sup>1</sup> Iniit autem consilium David cum tribunis et centurionibus et universis principibus</span>
	<span class="versiculo"><sup>2</sup> et ait ad omnem coetum Israel: &#x201c; Si placet vobis, et a Domino Deo nostro egreditur sermo, quem loquor, mittamus ad fratres nostros reliquos in universas regiones Israel et ad sacerdotes et Levitas, qui habitant in suburbanis urbium, ut congregentur ad nos,</span>
	<span class="versiculo"><sup>3</sup> et reducamus arcam Dei nostri ad nos; non enim requisivimus eam in diebus Saul &#x201d;.</span>
	<span class="versiculo"><sup>4</sup> Et respondit universa multitudo, ut ita fieret; placuerat enim sermo omni populo.</span>
	<span class="versiculo"><sup>5</sup> Congregavit ergo David cunctum Israel a Sihor Aegypti usque ad introitum dum ingrediaris Emath, ut adduceret arcam Dei de Cariathiarim.</span>
	<span class="versiculo"><sup>6</sup> Et ascendit David et omnis Israel in Baala, in Cariathiarim, quae est in Iuda, ut afferrent inde arcam Dei Domini sedentis super cherubim, ubi invocatum est nomen eius.</span>
	<span class="versiculo"><sup>7</sup> Imposueruntque arcam Dei super plaustrum novum de domo Abinadab. Oza autem et Ahio minabant plaustrum.</span>
	<span class="versiculo"><sup>8</sup> Porro David et universus Israel ludebant coram Deo omni virtute in canticis et in citharis et psalteriis et tympanis et cymbalis et tubis.</span>
	<span class="versiculo"><sup>9</sup> Cum autem pervenissent ad aream Chidon, tetendit Oza manum suam, ut sustentaret arcam; boves quippe lascivientes proruperunt.</span>
	<span class="versiculo"><sup>10</sup> Iratus est itaque Dominus contra Ozam et percussit eum, eo quod contigisset arcam; et mortuus est ibi coram Deo.</span>
	<span class="versiculo"><sup>11</sup> Contristatusque est David, eo quod dirupisset Dominus Ozam; et vocatus est locus ille Pharesoza (id est Diruptio Ozae) usque in praesentem diem.</span>
	<span class="versiculo"><sup>12</sup> Et timuit Deum tunc temporis dicens: &#x201c; Quomodo possum ad me introducere arcam Dei? &#x201d;.</span>
	<span class="versiculo"><sup>13</sup> Et ob hanc causam non eam adduxit ad se, hoc est in civitatem David, sed avertit in domum Obededom Getthaei.</span>
	<span class="versiculo"><sup>14</sup> Mansit ergo arca Dei apud domum Obededom tribus mensibus; et benedixit Dominus domui eius et omnibus quae habebat.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
