<div>
	<span class="capitulo">19</span>
	<span class="versiculo"><sup>1</sup> Accidit autem post haec, ut moreretur Naas rex filiorum Ammon, et regnaret filius eius pro eo.</span>
	<span class="versiculo"><sup>2</sup> Dixitque David: &#x201c; Faciam misericordiam cum Hanon filio Naas; praestitit enim pater eius mihi gratiam &#x201d;. Misitque David nuntios ad consolandum eum super morte patris sui. Qui cum pervenissent in terram filiorum Ammon, ut consolarentur Hanon,</span>
	<span class="versiculo"><sup>3</sup> dixerunt principes filiorum Ammon ad Hanon: &#x201c; Tu forsitan putas quod David honoris causa in patrem tuum miserit, qui consolentur te; nec animadvertis quod, ut explorent et investigent et evertant terram tuam, venerint ad te servi eius &#x201d;.</span>
	<span class="versiculo"><sup>4</sup> Igitur Hanon pueros David tulit et rasit et praecidit tunicas eorum a natibus usque ad pedes et dimisit eos.</span>
	<span class="versiculo"><sup>5</sup> Qui cum abissent et hoc mandassent David, misit in occursum eorum &#x2014; grandem enim contumeliam sustinuerant &#x2014; et praecepit, ut manerent in Iericho, donec cresceret barba eorum, et tunc reverterentur.</span>
	<span class="versiculo"><sup>6</sup> Videntes autem filii Ammon quod odiosos se fecissent David, tam Hanon quam reliquus populus miserunt mille talenta argenti, ut conducerent sibi de Mesopotamia et de Syria Maacha et de Soba currus et equites;</span>
	<span class="versiculo"><sup>7</sup> conduxeruntque sibi triginta duo milia curruum et regem Maacha cum populo eius. Qui cum venissent, castrametati sunt e regione Medaba; filii quoque Ammon congregati de urbibus suis venerunt ad bellum.</span>
	<span class="versiculo"><sup>8</sup> Quod cum audisset David, misit Ioab et omnem exercitum virorum fortium.</span>
	<span class="versiculo"><sup>9</sup> Egressique filii Ammon direxerunt aciem iuxta portam civitatis; reges autem, qui ad auxilium venerant, separatim in agro steterunt.</span>
	<span class="versiculo"><sup>10</sup> Igitur Ioab intellegens bellum et ex adverso et post tergum contra se fieri elegit viros fortissimos de universo Israel et perrexit contra Syrum;</span>
	<span class="versiculo"><sup>11</sup> reliquam autem partem populi dedit sub manu Abisai fratris sui, et perrexerunt contra filios Ammon.</span>
	<span class="versiculo"><sup>12</sup> Dixitque: &#x201c; Si vicerit me Syrus, auxilio eris mihi; si autem superaverint te filii Ammon, ero tibi in praesidium.</span>
	<span class="versiculo"><sup>13</sup> Confortare et agamus viriliter pro populo nostro et pro urbibus Dei nostri; Dominus autem, quod in conspectu suo bonum est, faciet &#x201d;.</span>
	<span class="versiculo"><sup>14</sup> Appropinquavit ergo Ioab et populus, qui cum eo erat, contra Syrum ad proelium, et fugerunt a facie eorum.</span>
	<span class="versiculo"><sup>15</sup> Porro filii Ammon videntes quod fugisset Syrus, ipsi quoque fugerunt Abisai fratrem eius et ingressi sunt civitatem. Reversusque est etiam Ioab in Ierusalem.</span>
	<span class="versiculo"><sup>16</sup> Videns autem Syrus quod cecidisset coram Israel, misit nuntios et adduxit Syrum, qui erat trans fluvium; Sophach autem princeps militiae Adadezer erat dux eorum.</span>
	<span class="versiculo"><sup>17</sup> Quod cum nuntiatum esset David, congregavit universum Israel et transivit Iordanem venitque ad eos et direxit ex adverso aciem et pugnavit cum eis.</span>
	<span class="versiculo"><sup>18</sup> Fugit autem Syrus Israel, et interfecit David de Syris septem milia curruum et quadraginta milia peditum et Sophach exercitus principem.</span>
	<span class="versiculo"><sup>19</sup> Videntes autem servi Adadezer se ab Israel esse superatos, fecerunt pacem cum David et servierunt ei; noluitque ultra Syria auxilium praebere filiis Ammon.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
