<div>
    <span class="capitulo">12</span>
    <span class="versiculo"><sup>1</sup> Hi quoque venerunt ad David in Siceleg, cum adhuc fugeret Saul filium Cis; qui erant fortissimi et egregii pugnatores</span>
    <span class="versiculo"><sup>2</sup> tendentes arcum et utraque manu fundis saxa iacientes et dirigentes sagittas. De fratribus Saul ex Beniamin:</span>
    <span class="versiculo"><sup>3</sup> princeps Ahiezer et Ioas filii Samaa Gabaathites et Iaziel et Phalet filii Azmaveth et Baracha et Iehu Anathothites;</span>
    <span class="versiculo"><sup>4</sup> Iesmaias quoque Gabaonites fortissimus inter triginta et super triginta,</span>
    <span class="versiculo"><sup>5</sup> Ieremias et Iahaziel et Iohanan et Iozabad Gederothites,</span>
    <span class="versiculo"><sup>6</sup> Eluzai et Ierimoth et Baalia et Samaria et Saphatia Haruphites,</span>
    <span class="versiculo"><sup>7</sup> Elcana et Iesia et Azareel et Ioezer et Iesbaam Coritae,</span>
    <span class="versiculo"><sup>8</sup> Ioela quoque et Zabadia filii Ieroham de Gedor.</span>
    <span class="versiculo"><sup>9</sup> Sed et de Gad transfugerunt ad David, cum lateret in deserto, viri robustissimi et pugnatores optimi tenentes clipeum et hastam; facies eorum quasi facies leonis et veloces quasi capreae in montibus:</span>
    <span class="versiculo"><sup>10</sup> Ezer princeps, Abdias secundus, Eliab tertius,</span>
    <span class="versiculo"><sup>11</sup> Masmana quartus, Ieremias quintus,</span>
    <span class="versiculo"><sup>12</sup> Etthei sextus, Eliel septimus,</span>
    <span class="versiculo"><sup>13</sup> Iohanan octavus, Elzebad nonus,</span>
    <span class="versiculo"><sup>14</sup> Ieremias decimus, Machbanai undecimus.</span>
    <span class="versiculo"><sup>15</sup> Hi de filiis Gad principes exercitus, minimus contra centum praevalebat et maximus contra mille.</span>
    <span class="versiculo"><sup>16</sup> Isti sunt qui transierunt Iordanem mense primo, quando inundare consuevit super ripas suas, et omnes fugaverunt, qui morabantur in vallibus ad orientalem plagam et occidentalem.</span>
    <span class="versiculo"><sup>17</sup> Venerunt autem et de Beniamin et de Iuda ad praesidium, in quo morabatur David.</span>
    <span class="versiculo"><sup>18</sup> Egressusque est David obviam eis et ait: &#x201c; Si pacifice venistis ad me, ut auxiliemini mihi, cor meum iungatur vobis; si autem insidiamini mihi pro adversariis meis, cum ego iniquitatem in manibus non habeam, videat Deus patrum nostrorum et iudicet &#x201d;.</span>
    <span class="versiculo"><sup>19</sup> Spiritus vero induit Amasai principem inter triginta, et ait:
&#x201c; Tui sumus, o David,
et tecum, fili Isai!
Pax, pax tibi
et pax adiutoribus tuis;
te enim adiuvat Deus tuus &#x201d;.
Suscepit ergo eos David et constituit principes turmae.</span>
    <span class="versiculo"><sup>20</sup> Porro de Manasse transfugerunt ad David, quando veniebat cum Philisthim adversus Saul, ut pugnaret; et non dimicavit cum eis, quia inito consilio remiserunt eum principes Philisthinorum dicentes: &#x201c; Periculo capitis nostri revertetur ad dominum suum Saul &#x201d;.</span>
    <span class="versiculo"><sup>21</sup> Quando igitur reversus est in Siceleg, transfugerunt ad eum de Manasse Ednas et Iozabad et Iedihel et Michael et Iozabad et Eliu et Selathai principes milium in Manasse:</span>
    <span class="versiculo"><sup>22</sup> hi praebuerunt auxilium David adversus latrunculos; omnes enim erant viri fortissimi et facti sunt principes in exercitu.</span>
    <span class="versiculo"><sup>23</sup> Sed et per singulos dies veniebant ad David ad auxiliandum ei, usque dum fieret grandis numerus quasi exercitus Dei.</span>
    <span class="versiculo"><sup>24</sup> Iste quoque est numerus principum exercitus, qui venerunt ad David, cum esset in Hebron, ut transferrent regnum Saul ad eum iuxta verbum Domini.</span>
    <span class="versiculo"><sup>25</sup> Filii Iudae portantes clipeum et hastam sex milia octingenti expediti ad proelium.</span>
    <span class="versiculo"><sup>26</sup> De filiis Simeon virorum fortissimorum ad pugnandum septem milia centum.</span>
    <span class="versiculo"><sup>27</sup> De filiis Levi quattuor milia sescenti;</span>
    <span class="versiculo"><sup>28</sup> Ioiada quoque princeps de stirpe Aaron et cum eo tria milia septingenti;</span>
    <span class="versiculo"><sup>29</sup> Sadoc etiam iuvenis fortissimus et familia eius principes viginti duo.</span>
    <span class="versiculo"><sup>30</sup> De filiis autem Beniamin fratribus Saul tria milia; magna enim pars eorum adhuc sequebatur domum Saul.</span>
    <span class="versiculo"><sup>31</sup> Porro de filiis Ephraim viginti milia octingenti, fortissimi robore viri nominati in familiis suis.</span>
    <span class="versiculo"><sup>32</sup> Et ex dimidia parte tribus Manasse decem et octo milia; singuli per nomina sua destinati, ut venirent et constituerent regem David.</span>
    <span class="versiculo"><sup>33</sup> De filiis quoque Issachar viri eruditi, qui norant singula tempora ad sciendum quid facere deberet Israel, principes ducenti et omnes fratres eorum ad iussa eorum.</span>
    <span class="versiculo"><sup>34</sup> Porro de Zabulon, qui egrediebantur ad proelium et stabant in acie instructi omnibus armis bellicis, quinquaginta milia venerunt, ut congregarentur non in corde duplici.</span>
    <span class="versiculo"><sup>35</sup> Et de Nephthali principes mille; et cum eis instructa clipeo et hasta triginta septem milia.</span>
    <span class="versiculo"><sup>36</sup> De Dan etiam praeparata ad proelium viginti octo milia sescenti.</span>
    <span class="versiculo"><sup>37</sup> Et de Aser egredientes ad pugnam et in acie procedentes quadraginta milia.</span>
    <span class="versiculo"><sup>38</sup> Trans Iordanem autem de filiis Ruben et de Gad et dimidia parte tribus Manasse, instructi omnibus armis bellicis, centum viginti milia.</span>
    <span class="versiculo"><sup>39</sup> Omnes isti viri bellatores expediti ad pugnandum corde perfecto venerunt in Hebron, ut constituerent regem David super universum Israel; sed et omnes reliqui ex Israel uno corde erant, ut rex fieret David.</span>
    <span class="versiculo"><sup>40</sup> Fueruntque ibi apud David tribus diebus comedentes et bibentes; praeparaverunt enim eis fratres sui.</span>
    <span class="versiculo"><sup>41</sup> Sed et qui iuxta eos erant, usque ad Issachar et Zabulon et Nephthali, afferebant panes in asinis et camelis et mulis et bobus, escam farinae, palathas, uvam passam, vinum, oleum, boves, oves ad omnem copiam; gaudium quippe erat in Israel.</span>
</div>
