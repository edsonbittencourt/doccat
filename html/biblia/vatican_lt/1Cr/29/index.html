<div>
	<span class="capitulo">29</span>
	<span class="versiculo"><sup>1</sup> Locutusque est David rex ad omnem ecclesiam: &#x201c; Salomonem filium meum unum elegit Deus adhuc puerum et tenellum; opus autem grande est: neque enim homini praeparatur habitatio sed Domino Deo.</span>
	<span class="versiculo"><sup>2</sup> Ego autem totis viribus meis praeparavi impensas domus Dei mei: aurum ad vasa aurea et argentum in argentea, aes in aenea, ferrum in ferrea, ligna ad lignea, lapides onychinos et ad inserendum, durum caementum et lapides diversorum colorum omnemque pretiosum lapidem et marmor Parium abundantissime.</span>
	<span class="versiculo"><sup>3</sup> Et super haec, cum delectarer super domo Dei mei, de peculio meo aurum et argentum do in templum Dei mei, exceptis his, quae paravi in aedem sanctam:</span>
	<span class="versiculo"><sup>4</sup> tria milia talenta auri de auro Ophir et septem milia talentorum argenti probatissimi ad operiendos parietes templi;</span>
	<span class="versiculo"><sup>5</sup> et ubicumque opus est aurum pro aureis, et ubicumque opus est argentum pro argenteis et pro quolibet opere per manus artificum; et si quis sponte offert, impleat manum suam hodie et offerat, quod voluerit, Domino &#x201d;.</span>
	<span class="versiculo"><sup>6</sup> Sponte obtulerunt itaque principes familiarum et proceres tribuum Israel, tribuni quoque et centuriones et principes operis regis;</span>
	<span class="versiculo"><sup>7</sup> dederuntque in opera domus Dei auri talenta quinque milia et solidos decem milia, argenti talenta decem milia et aeris talenta decem et octo milia, ferri quoque centum milia talentorum.</span>
	<span class="versiculo"><sup>8</sup> Et apud quemcumque inventi sunt lapides, dederunt in thesaurum domus Domini in manum Iahiel Gersonitis.</span>
	<span class="versiculo"><sup>9</sup> Laetatusque est populus super prompto animo eorum, quia corde toto offerebant ea Domino; sed et David rex laetatus est gaudio magno.</span>
	<span class="versiculo"><sup>10</sup> Et benedixit Domino coram universa multitudine et ait:
&#x201c; Benedictus es, Domine, Deus Israel patris nostri,
ab aeterno in aeternum.</span>
	<span class="versiculo"><sup>11</sup> Tua est, Domine, magnificentia et potentia,
gloria, splendor atque maiestas.
Cuncta enim, quae in caelo sunt et in terra, tua sunt.
Tuum, Domine, regnum, et tu elevaris ut caput super omnia.</span>
	<span class="versiculo"><sup>12</sup> De te sunt divitiae et gloria,
tu dominaris omnium.
In manu tua virtus et potentia,
in manu tua est magnificare et firmare omnia.</span>
	<span class="versiculo"><sup>13</sup> Nunc igitur, Deus noster, confitemur tibi
et laudamus nomen tuum inclitum.</span>
	<span class="versiculo"><sup>14</sup> Quis ego, et quis populus meus, ut possimus haec tibi universa offerre? Tua sunt haec omnia; et, quae de manu tua accepimus, dedimus tibi.</span>
	<span class="versiculo"><sup>15</sup> Peregrini enim sumus coram te et advenae, sicut omnes patres nostri; dies nostri quasi umbra super terram, et nulla est spes.</span>
	<span class="versiculo"><sup>16</sup> Domine Deus noster, omnis haec copia, quam paravimus, ut aedificaretur domus nomini sancto tuo, de manu tua est, et tua sunt omnia.</span>
	<span class="versiculo"><sup>17</sup> Scio, Deus meus, quod probes corda et simplicitatem diligas; unde et ego in simplicitate cordis mei laetus obtuli universa haec et populum tuum, qui hic repertus est, vidi cum ingenti gaudio sponte tibi offerre donaria.</span>
	<span class="versiculo"><sup>18</sup> Domine, Deus Abraham et Isaac et Israel patrum nostrorum, custodi in aeternum hanc voluntatem cordis eorum; et semper in venerationem tui mens ista permaneat.</span>
	<span class="versiculo"><sup>19</sup> Salomoni quoque filio meo da cor perfectum, ut custodiat mandata tua, testimonia tua et legitima tua et faciat universa et aedificet aedem, cuius impensas paravi &#x201d;.</span>
	<span class="versiculo"><sup>20</sup> Praecepit autem David universae ecclesiae: &#x201c; Benedicite Domino Deo vestro! &#x201d;. Et benedixit omnis ecclesia Domino, Deo patrum suorum; et inclinaverunt se et adoraverunt Deum et deinde regem.</span>
	<span class="versiculo"><sup>21</sup> Immolaveruntque victimas Domino et obtulerunt holocausta die sequenti, tauros mille, arietes mille, agnos mille cum libaminibus suis et sacrificia abundantissime in omnem Israel.</span>
	<span class="versiculo"><sup>22</sup> Et comederunt et biberunt coram Domino in die illo cum grandi laetitia; et fecerunt regem secundo Salomonem filium David atque unxerunt Domino in principem et Sadoc in pontificem.</span>
	<span class="versiculo"><sup>23</sup> Seditque Salomon super solium Domini, ut esset rex pro David patre suo, et prosperatus est, et paruit illi omnis Israel.</span>
	<span class="versiculo"><sup>24</sup> Sed et universi principes et fortes et cuncti filii regis David dederunt manum subicientes se Salomoni regi.</span>
	<span class="versiculo"><sup>25</sup> Magnificavit ergo Dominus Salomonem in excelsum in conspectu omnis Israel et dedit illi gloriam regni, qualem nullus habuit ante eum rex Israel.</span>
	<span class="versiculo"><sup>26</sup> Igitur David filius Isai regnavit super universum Israel;</span>
	<span class="versiculo"><sup>27</sup> et dies, quibus regnavit super Israel, fuerunt quadraginta anni: in Hebron regnavit septem annis et in Ierusalem annis triginta tribus.</span>
	<span class="versiculo"><sup>28</sup> Et mortuus est in senectute bona plenus dierum et divitiis et gloria; et regnavit Salomon filius eius pro eo.</span>
	<span class="versiculo"><sup>29</sup> Gesta autem David regis priora et novissima scripta sunt in libro Samuel videntis et in libro Nathan prophetae atque in volumine Gad videntis,</span>
	<span class="versiculo"><sup>30</sup> universique regni eius et fortitudinis et temporum, quae transierunt sub eo sive in Israel sive in cunctis regnis terrarum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_i-paralipomenon_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
