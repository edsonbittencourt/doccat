<div>
	<span class="capitulo">4</span>
	<span class="versiculo"><sup>1</sup> Et iterum coepit docere ad mare. Et congregatur ad eum turba plurima, ita ut in navem ascendens sederet in mari, et omnis turba circa mare super terram erant.</span>
	<span class="versiculo"><sup>2</sup> Et docebat eos in parabolis multa et dicebat illis in doctrina sua:</span>
	<span class="versiculo"><sup>3</sup> &#x201c; Audite. Ecce exiit seminans ad seminandum.</span>
	<span class="versiculo"><sup>4</sup> Et factum est, dum seminat, aliud cecidit circa viam, et venerunt volucres et comederunt illud.</span>
	<span class="versiculo"><sup>5</sup> Aliud cecidit super petrosa, ubi non habebat terram multam, et statim exortum est, quoniam non habebat altitudinem terrae;</span>
	<span class="versiculo"><sup>6</sup> et quando exortus est sol, exaestuavit et, eo quod non haberet radicem, exaruit.</span>
	<span class="versiculo"><sup>7</sup> Et aliud cecidit in spinas, et ascenderunt spinae et suffocaverunt illud, et fructum non dedit.</span>
	<span class="versiculo"><sup>8</sup> Et alia ceciderunt in terram bonam et dabant fructum: ascendebant et crescebant et afferebant unum triginta et unum sexaginta et unum centum &#x201d;.</span>
	<span class="versiculo"><sup>9</sup> Et dicebat: &#x201c; Qui habet aures audiendi, audiat &#x201d;.</span>
	<span class="versiculo"><sup>10</sup> Et cum esset singularis, interrogaverunt eum hi, qui circa eum erant cum Duodecim, parabolas.</span>
	<span class="versiculo"><sup>11</sup> Et dicebat eis: &#x201c; Vobis datum est mysterium regni Dei; illis autem, qui foris sunt, in parabolis omnia fiunt,</span>
	<span class="versiculo"><sup>12</sup> ut videntes videant et non videant,
et audientes audiant et non intellegant,
ne quando convertantur,
et dimittatur eis &#x201d;.</span>
	<span class="versiculo"><sup>13</sup> Et ait illis: &#x201c; Nescitis parabolam hanc, et quomodo omnes parabolas cognoscetis?</span>
	<span class="versiculo"><sup>14</sup> Qui seminat, verbum seminat.</span>
	<span class="versiculo"><sup>15</sup> Hi autem sunt, qui circa viam, ubi seminatur verbum: et cum audierint, confestim venit Satanas et aufert verbum, quod seminatum est in eos.</span>
	<span class="versiculo"><sup>16</sup> Et hi sunt, qui super petrosa seminantur: qui cum audierint verbum, statim cum gaudio accipiunt illud</span>
	<span class="versiculo"><sup>17</sup> et non habent radicem in se, sed temporales sunt; deinde orta tribulatione vel persecutione propter verbum, confestim scandalizantur.</span>
	<span class="versiculo"><sup>18</sup> Et alii sunt, qui in spinis seminantur: hi sunt, qui verbum audierunt,</span>
	<span class="versiculo"><sup>19</sup> et aerumnae saeculi et deceptio divitiarum et circa reliqua concupiscentiae introeuntes suffocant verbum, et sine fructu efficitur.</span>
	<span class="versiculo"><sup>20</sup> Et hi sunt, qui super terram bonam seminati sunt: qui audiunt verbum et suscipiunt et fructificant unum triginta et unum sexaginta et unum centum &#x201d;.</span>
	<span class="versiculo"><sup>21</sup> Et dicebat illis: &#x201c; Numquid venit lucerna, ut sub modio ponatur aut sub lecto? Nonne ut super candelabrum ponatur?</span>
	<span class="versiculo"><sup>22</sup> Non enim est aliquid absconditum, nisi ut manifestetur, nec factum est occultum, nisi ut in palam veniat.</span>
	<span class="versiculo"><sup>23</sup> Si quis habet aures audiendi, audiat &#x201d;.</span>
	<span class="versiculo"><sup>24</sup> Et dicebat illis: &#x201c; Videte quid audiatis. In qua mensura mensi fueritis, remetietur vobis et adicietur vobis.</span>
	<span class="versiculo"><sup>25</sup> Qui enim habet, dabitur illi; et, qui non habet, etiam quod habet, auferetur ab illo &#x201d;.</span>
	<span class="versiculo"><sup>26</sup> Et dicebat: &#x201c; Sic est regnum Dei, quemadmodum si homo iaciat sementem in terram</span>
	<span class="versiculo"><sup>27</sup> et dormiat et exsurgat nocte ac die, et semen germinet et increscat, dum nescit ille.</span>
	<span class="versiculo"><sup>28</sup> Ultro terra fructificat primum herbam, deinde spicam, deinde plenum frumentum in spica.</span>
	<span class="versiculo"><sup>29</sup> Et cum se produxerit fructus, statim mittit falcem, quoniam adest messis &#x201d;.</span>
	<span class="versiculo"><sup>30</sup> Et dicebat: &#x201c; Quomodo assimilabimus regnum Dei aut in qua parabola ponemus illud?</span>
	<span class="versiculo"><sup>31</sup> Sicut granum sinapis, quod cum seminatum fuerit in terra, minus est omnibus seminibus, quae sunt in terra;</span>
	<span class="versiculo"><sup>32</sup> et cum seminatum fuerit, ascendit et fit maius omnibus holeribus et facit ramos magnos, ita ut possint sub umbra eius aves caeli habitare &#x201d;.</span>
	<span class="versiculo"><sup>33</sup> Et talibus multis parabolis loquebatur eis verbum, prout poterant audire;</span>
	<span class="versiculo"><sup>34</sup> sine parabola autem non loquebatur eis. Seorsum autem discipulis suis disserebat omnia.</span>
	<span class="versiculo"><sup>35</sup> Et ait illis illa die, cum sero esset factum: &#x201c; Transeamus contra &#x201d;.</span>
	<span class="versiculo"><sup>36</sup> Et dimittentes turbam, assumunt eum, ut erat in navi; et aliae naves erant cum illo.</span>
	<span class="versiculo"><sup>37</sup> Et exoritur procella magna venti, et fluctus se mittebant in navem, ita ut iam impleretur navis.</span>
	<span class="versiculo"><sup>38</sup> Et erat ipse in puppi supra cervical dormiens; et excitant eum et dicunt ei: &#x201c; Magister, non ad te pertinet quia perimus? &#x201d;.</span>
	<span class="versiculo"><sup>39</sup> Et exsurgens comminatus est vento et dixit mari: &#x201c; Tace, obmutesce! &#x201d;. Et cessavit ventus, et facta est tranquillitas magna.</span>
	<span class="versiculo"><sup>40</sup> Et ait illis: &#x201c; Quid timidi estis? Necdum habetis fidem? &#x201d;.</span>
	<span class="versiculo"><sup>41</sup> Et timuerunt magno timore et dicebant ad alterutrum: &#x201c; Quis putas est iste, quia et ventus et mare oboediunt ei? &#x201d;.</span>
</div>
