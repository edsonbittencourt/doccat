<div>
	<span class="capitulo">13</span>
	<span class="versiculo"><sup>1</sup> Et cum egrederetur de templo, ait illi unus ex discipulis suis: &#x201c; Magister, aspice quales lapides et quales structurae &#x201d;.</span>
	<span class="versiculo"><sup>2</sup> Et Iesus ait illi: &#x201c; Vides has magnas aedificationes? Hic non relinquetur lapis super lapidem, qui non destruatur &#x201d;.</span>
	<span class="versiculo"><sup>3</sup> Et cum sederet in montem Olivarum contra templum, interrogabat eum separatim Petrus et Iacobus et Ioannes et Andreas:</span>
	<span class="versiculo"><sup>4</sup> &#x201c; Dic nobis: Quando ista erunt, et quod signum erit, quando haec omnia incipient consummari? &#x201d;.</span>
	<span class="versiculo"><sup>5</sup> Iesus autem coepit dicere illis: &#x201c; Videte, ne quis vos seducat.</span>
	<span class="versiculo"><sup>6</sup> Multi venient in nomine meo dicentes: &#x201c;Ego sum&#x201d;, et multos seducent.</span>
	<span class="versiculo"><sup>7</sup> Cum audieritis autem bella et opiniones bellorum, ne timueritis; oportet fieri sed nondum finis.</span>
	<span class="versiculo"><sup>8</sup> Exsurget enim gens super gentem, et regnum super regnum, erunt terrae motus per loca, erunt fames; initium dolorum haec.</span>
	<span class="versiculo"><sup>9</sup> Videte autem vosmetipsos. Tradent vos conciliis, et in synagogis vapulabitis et ante praesides et reges stabitis propter me in testimonium illis.</span>
	<span class="versiculo"><sup>10</sup> Et in omnes gentes primum oportet praedicari evangelium.</span>
	<span class="versiculo"><sup>11</sup> Et cum duxerint vos tradentes, nolite praecogitare quid loquamini, sed, quod datum vobis fuerit in illa hora, id loquimini: non enim estis vos loquentes sed Spiritus Sanctus.</span>
	<span class="versiculo"><sup>12</sup> Et tradet frater fratrem in mortem, et pater filium; et consurgent filii in parentes et morte afficient eos;</span>
	<span class="versiculo"><sup>13</sup> et eritis odio omnibus propter nomen meum. Qui autem sustinuerit in finem, hic salvus erit.</span>
	<span class="versiculo"><sup>14</sup> Cum autem videritis abominationem desolationis stantem, ubi non debet, qui legit, intellegat: tunc, qui in Iudaea sunt, fugiant in montes;</span>
	<span class="versiculo"><sup>15</sup> qui autem super tectum, ne descendat nec introeat, ut tollat quid de domo sua;</span>
	<span class="versiculo"><sup>16</sup> et, qui in agro erit, non revertatur retro tollere vestimentum suum.</span>
	<span class="versiculo"><sup>17</sup> Vae autem praegnantibus et nutrientibus in illis diebus!</span>
	<span class="versiculo"><sup>18</sup> Orate vero, ut hieme non fiat:</span>
	<span class="versiculo"><sup>19</sup> erunt enim dies illi tribulatio talis, qualis non fuit ab initio creaturae, quam condidit Deus, usque nunc, neque fiet.</span>
	<span class="versiculo"><sup>20</sup> Et nisi breviasset Dominus dies, non fuisset salva omnis caro. Sed propter electos, quos elegit, breviavit dies.</span>
	<span class="versiculo"><sup>21</sup> Et tunc, si quis vobis dixerit: &#x201c;Ecce hic est Christus, ecce illic&#x201d;, ne credideritis.</span>
	<span class="versiculo"><sup>22</sup> Exsurgent enim pseudochristi et pseudoprophetae et dabunt signa et portenta ad seducendos, si potest fieri, electos.</span>
	<span class="versiculo"><sup>23</sup> Vos autem videte; praedixi vobis omnia.</span>
	<span class="versiculo"><sup>24</sup> Sed in illis diebus post tribulationem illam sol contenebrabitur, et luna non dabit splendorem suum,</span>
	<span class="versiculo"><sup>25</sup> et erunt stellae de caelo decidentes, et virtutes, quae sunt in caelis, movebuntur.</span>
	<span class="versiculo"><sup>26</sup> Et tunc videbunt Filium hominis venientem in nubibus cum virtute multa et gloria.</span>
	<span class="versiculo"><sup>27</sup> Et tunc mittet angelos et congregabit electos suos a quattuor ventis, a summo terrae usque ad summum caeli.</span>
	<span class="versiculo"><sup>28</sup> A ficu autem discite parabolam: cum iam ramus eius tener fuerit et germinaverit folia, cognoscitis quia in proximo sit aestas.</span>
	<span class="versiculo"><sup>29</sup> Sic et vos, cum videritis haec fieri, scitote quod in proximo sit in ostiis.</span>
	<span class="versiculo"><sup>30</sup> Amen dico vobis: Non transiet generatio haec, donec omnia ista fiant.</span>
	<span class="versiculo"><sup>31</sup> Caelum et terra transibunt, verba autem mea non transibunt.</span>
	<span class="versiculo"><sup>32</sup> De die autem illo vel hora nemo scit, neque angeli in caelo neque Filius, nisi Pater.</span>
	<span class="versiculo"><sup>33</sup> Videte, vigilate; nescitis enim, quando tempus sit.</span>
	<span class="versiculo"><sup>34</sup> Sicut homo, qui peregre profectus reliquit domum suam et dedit servis suis potestatem, unicuique opus suum, ianitori quoque praecepit, ut vigilaret.</span>
	<span class="versiculo"><sup>35</sup> Vigilate ergo; nescitis enim quando dominus domus veniat, sero an media nocte an galli cantu an mane;</span>
	<span class="versiculo"><sup>36</sup> ne, cum venerit repente, inveniat vos dormientes.</span>
	<span class="versiculo"><sup>37</sup> Quod autem vobis dico, omnibus dico: Vigilate! &#x201d;.</span>
</div>
