<div>
	<span class="capitulo">6</span>
	<span class="versiculo"><sup>1</sup> Et egressus est inde et venit in patriam suam, et sequuntur illum discipuli sui.</span>
	<span class="versiculo"><sup>2</sup> Et facto sabbato, coepit in synagoga docere; et multi audientes admirabantur dicentes: &#x201c; Unde huic haec, et quae est sapientia, quae data est illi, et virtutes tales, quae per manus eius efficiuntur?</span>
	<span class="versiculo"><sup>3</sup> Nonne iste est faber, filius Mariae et frater Iacobi et Iosetis et Iudae et Simonis? Et nonne sorores eius hic nobiscum sunt? &#x201d;. Et scandalizabantur in illo.</span>
	<span class="versiculo"><sup>4</sup> Et dicebat eis Iesus: &#x201c; Non est propheta sine honore nisi in patria sua et in cognatione sua et in domo sua &#x201d;.</span>
	<span class="versiculo"><sup>5</sup> Et non poterat ibi virtutem ullam facere, nisi paucos infirmos impositis manibus curavit;</span>
	<span class="versiculo"><sup>6</sup> et mirabatur propter incredulitatem eorum.
Et circumibat castella in circuitu docens.</span>
	<span class="versiculo"><sup>7</sup> Et convocat Duodecim et coepit eos mittere binos et dabat illis potestatem in spiritus immundos;</span>
	<span class="versiculo"><sup>8</sup> et praecepit eis, ne quid tollerent in via nisi virgam tantum: non panem, non peram neque in zona aes,</span>
	<span class="versiculo"><sup>9</sup> sed ut calcearentur sandaliis et ne induerentur duabus tunicis.</span>
	<span class="versiculo"><sup>10</sup> Et dicebat eis: &#x201c; Quocumque introieritis in domum, illic manete, donec exeatis inde.</span>
	<span class="versiculo"><sup>11</sup> Et quicumque locus non receperit vos nec audierint vos, exeuntes inde excutite pulverem de pedibus vestris in testimonium illis &#x201d;.</span>
	<span class="versiculo"><sup>12</sup> Et exeuntes praedicaverunt, ut paenitentiam agerent;</span>
	<span class="versiculo"><sup>13</sup> et daemonia multa eiciebant et ungebant oleo multos aegrotos et sanabant.</span>
	<span class="versiculo"><sup>14</sup> Et audivit Herodes rex; manifestum enim factum est nomen eius. Et dicebant: &#x201c; Ioannes Baptista resurrexit a mortuis, et propterea inoperantur virtutes in illo &#x201d;.</span>
	<span class="versiculo"><sup>15</sup> Alii autem dicebant: &#x201c; Elias est &#x201d;. Alii vero dicebant: &#x201c; Propheta est, quasi unus ex prophetis &#x201d;.</span>
	<span class="versiculo"><sup>16</sup> Quo audito, Herodes aiebat: &#x201c; Quem ego decollavi Ioannem, hic resurrexit! &#x201d;.</span>
	<span class="versiculo"><sup>17</sup> Ipse enim Herodes misit ac tenuit Ioannem et vinxit eum in carcere propter Herodiadem uxorem Philippi fratris sui, quia duxerat eam.</span>
	<span class="versiculo"><sup>18</sup> Dicebat enim Ioannes Herodi: &#x201c; Non licet tibi habere uxorem fratris tui &#x201d;.</span>
	<span class="versiculo"><sup>19</sup> Herodias autem insidiabatur illi et volebat occidere eum nec poterat:</span>
	<span class="versiculo"><sup>20</sup> Herodes enim metuebat Ioannem, sciens eum virum iustum et sanctum, et custodiebat eum, et, audito eo, multum haesitabat et libenter eum audiebat.</span>
	<span class="versiculo"><sup>21</sup> Et cum dies opportunus accidisset, quo Herodes natali suo cenam fecit principibus suis et tribunis et primis Galilaeae,</span>
	<span class="versiculo"><sup>22</sup> cumque introisset filia ipsius Herodiadis et saltasset, placuit Herodi simulque recumbentibus. Rex ait puellae: &#x201c; Pete a me, quod vis, et dabo tibi &#x201d;.</span>
	<span class="versiculo"><sup>23</sup> Et iuravit illi multum: &#x201c; Quidquid petieris a me, dabo tibi, usque ad dimidium regni mei &#x201d;.</span>
	<span class="versiculo"><sup>24</sup> Quae cum exisset, dixit matri suae: &#x201c; Quid petam? &#x201d;. At illa dixit: &#x201c; Caput Ioannis Baptistae &#x201d;.</span>
	<span class="versiculo"><sup>25</sup> Cumque introisset statim cum festinatione ad regem, petivit dicens: &#x201c; Volo ut protinus des mihi in disco caput Ioannis Baptistae &#x201d;.</span>
	<span class="versiculo"><sup>26</sup> Et contristatus rex, propter iusiurandum et propter recumbentes noluit eam decipere;</span>
	<span class="versiculo"><sup>27</sup> et statim misso spiculatore rex praecepit afferri caput eius. Et abiens decollavit eum in carcere</span>
	<span class="versiculo"><sup>28</sup> et attulit caput eius in disco; et dedit illud puellae, et puella dedit illud matri suae.</span>
	<span class="versiculo"><sup>29</sup> Quo audito, discipuli eius venerunt et tulerunt corpus eius et posuerunt illud in monumento.</span>
	<span class="versiculo"><sup>30</sup> Et convenientes apostoli ad Iesum renuntiaverunt illi omnia, quae egerant et docuerant.</span>
	<span class="versiculo"><sup>31</sup> Et ait illis: &#x201c; Venite vos ipsi seorsum in desertum locum et requiescite pusillum &#x201d;. Erant enim, qui veniebant et redibant, multi, et nec manducandi spatium habebant.</span>
	<span class="versiculo"><sup>32</sup> Et abierunt in navi in desertum locum seorsum.</span>
	<span class="versiculo"><sup>33</sup> Et viderunt eos abeuntes et cognoverunt multi; et pedestre de omnibus civitatibus concurrerunt illuc et praevenerunt eos.</span>
	<span class="versiculo"><sup>34</sup> Et exiens vidit multam turbam et misertus est super eos, quia erant sicut oves non habentes pastorem, et coepit docere illos multa.</span>
	<span class="versiculo"><sup>35</sup> Et cum iam hora multa facta esset, accesserunt discipuli eius dicentes: &#x201c; Desertus est locus hic, et hora iam est multa;</span>
	<span class="versiculo"><sup>36</sup> dimitte illos, ut euntes in villas et vicos in circuitu emant sibi, quod manducent &#x201d;.</span>
	<span class="versiculo"><sup>37</sup> Respondens autem ait illis: &#x201c; Date illis vos manducare &#x201d;. Et dicunt ei: &#x201c; Euntes emamus denariis ducentis panes et dabimus eis manducare? &#x201d;.</span>
	<span class="versiculo"><sup>38</sup> Et dicit eis: &#x201c; Quot panes habetis? Ite, videte &#x201d;. Et cum cognovissent, dicunt: &#x201c; Quinque et duos pisces &#x201d;.</span>
	<span class="versiculo"><sup>39</sup> Et praecepit illis, ut accumbere facerent omnes secundum contubernia super viride fenum.</span>
	<span class="versiculo"><sup>40</sup> Et discubuerunt secundum areas per centenos et per quinquagenos.</span>
	<span class="versiculo"><sup>41</sup> Et acceptis quinque panibus et duobus piscibus, intuens in caelum benedixit et fregit panes et dabat discipulis suis, ut ponerent ante eos; et duos pisces divisit omnibus.</span>
	<span class="versiculo"><sup>42</sup> Et manducaverunt omnes et saturati sunt;</span>
	<span class="versiculo"><sup>43</sup> et sustulerunt fragmenta duodecim cophinos plenos, et de piscibus.</span>
	<span class="versiculo"><sup>44</sup> Et erant, qui manducaverunt panes, quinque milia virorum.</span>
	<span class="versiculo"><sup>45</sup> Et statim coegit discipulos suos ascendere navem, ut praecederent trans fretum ad Bethsaidam, dum ipse dimitteret populum.</span>
	<span class="versiculo"><sup>46</sup> Et cum dimisisset eos, abiit in montem orare.</span>
	<span class="versiculo"><sup>47</sup> Et cum sero factum esset, erat navis in medio mari, et ipse solus in terra.</span>
	<span class="versiculo"><sup>48</sup> Et videns eos laborantes in remigando, erat enim ventus contrarius eis, circa quartam vigiliam noctis venit ad eos ambulans super mare et volebat praeterire eos.</span>
	<span class="versiculo"><sup>49</sup> At illi, ut viderunt eum ambulantem super mare, putaverunt phantasma esse et exclamaverunt;</span>
	<span class="versiculo"><sup>50</sup> omnes enim eum viderunt et conturbati sunt. Statim autem locutus est cum eis et dicit illis: &#x201c; Confidite, ego sum; nolite timere! &#x201d;.</span>
	<span class="versiculo"><sup>51</sup> Et ascendit ad illos in navem, et cessavit ventus. Et valde nimis intra se stupebant;</span>
	<span class="versiculo"><sup>52</sup> non enim intellexerant de panibus, sed erat cor illorum obcaecatum.</span>
	<span class="versiculo"><sup>53</sup> Et cum transfretassent in terram, pervenerunt Gennesaret et applicuerunt.</span>
	<span class="versiculo"><sup>54</sup> Cumque egressi essent de navi, continuo cognoverunt eum</span>
	<span class="versiculo"><sup>55</sup> et percurrentes universam regionem illam coeperunt in grabatis eos, qui se male habebant, circumferre, ubi audiebant eum esse.</span>
	<span class="versiculo"><sup>56</sup> Et quocumque introibat in vicos aut in civitates vel in villas, in plateis ponebant infirmos; et deprecabantur eum, ut vel fimbriam vestimenti eius tangerent; et, quotquot tangebant eum, salvi fiebant.</span>
</div>
