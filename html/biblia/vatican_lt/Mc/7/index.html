<div>
	<span class="capitulo">7</span>
	<span class="versiculo"><sup>1</sup> Et conveniunt ad eum pharisaei et quidam de scribis venientes ab Hierosolymis;</span>
	<span class="versiculo"><sup>2</sup> et cum vidissent quosdam ex discipulis eius communibus manibus, id est non lotis, manducare panes</span>
	<span class="versiculo"><sup>3</sup> &#x2014; pharisaei enim et omnes Iudaei, nisi pugillo lavent manus, non manducant, tenentes traditionem seniorum;</span>
	<span class="versiculo"><sup>4</sup> et a foro nisi baptizentur, non comedunt; et alia multa sunt, quae acceperunt servanda: baptismata calicum et urceorum et aeramentorum et lectorum &#x2014;</span>
	<span class="versiculo"><sup>5</sup> et interrogant eum pharisaei et scribae: &#x201c; Quare discipuli tui non ambulant iuxta traditionem seniorum, sed communibus manibus manducant panem? &#x201d;.</span>
	<span class="versiculo"><sup>6</sup> At ille dixit eis: &#x201c; Bene prophetavit Isaias de vobis hypocritis, sicut scriptum est:
&#x201c;Populus hic labiis me honorat,
cor autem eorum longe est a me;</span>
	<span class="versiculo"><sup>7</sup> in vanum autem me colunt
docentes doctrinas praecepta hominum&#x201d;.</span>
	<span class="versiculo"><sup>8</sup> Relinquentes mandatum Dei tenetis traditionem hominum &#x201d;.</span>
	<span class="versiculo"><sup>9</sup> Et dicebat illis: &#x201c; Bene irritum facitis praeceptum Dei, ut traditionem vestram servetis.</span>
	<span class="versiculo"><sup>10</sup> Moyses enim dixit: &#x201c;Honora patrem tuum et matrem tuam&#x201d; et: &#x201c;Qui maledixerit patri aut matri, morte moriatur&#x201d;;</span>
	<span class="versiculo"><sup>11</sup> vos autem dicitis: &#x201c;Si dixerit homo patri aut matri: Corban, quod est donum, quodcumque ex me tibi profuerit&#x201d;,</span>
	<span class="versiculo"><sup>12</sup> ultra non permittitis ei facere quidquam patri aut matri</span>
	<span class="versiculo"><sup>13</sup> rescindentes verbum Dei per traditionem vestram, quam tradidistis; et similia huiusmodi multa facitis &#x201d;.</span>
	<span class="versiculo"><sup>14</sup> Et advocata iterum turba, dicebat illis: &#x201c; Audite me, omnes, et intellegite:</span>
	<span class="versiculo"><sup>15</sup> Nihil est extra hominem introiens in eum, quod possit
eum coinquinare; sed quae de homine procedunt, illa sunt, quae coinquinant hominem! &#x201d;.</span>
	<span class="versiculo"><sup>(16)</sup> </span>
	<span class="versiculo"><sup>17</sup> Et cum introisset in domum a turba, interrogabant eum discipuli eius parabolam.</span>
	<span class="versiculo"><sup>18</sup> Et ait illis: &#x201c; Sic et vos imprudentes estis? Non intellegitis quia omne extrinsecus introiens in hominem non potest eum coinquinare,</span>
	<span class="versiculo"><sup>19</sup> quia non introit in cor eius sed in ventrem et in secessum exit? &#x201d;, purgans omnes escas.</span>
	<span class="versiculo"><sup>20</sup> Dicebat autem: &#x201c; Quod de homine exit, illud coinquinat hominem;</span>
	<span class="versiculo"><sup>21</sup> ab intus enim de corde hominum cogitationes malae procedunt, fornicationes, furta, homicidia,</span>
	<span class="versiculo"><sup>22</sup> adulteria, avaritiae, nequitiae, dolus, impudicitia, oculus malus, blasphemia, superbia, stultitia:</span>
	<span class="versiculo"><sup>23</sup> omnia haec mala ab intus procedunt et coinquinant hominem &#x201d;.</span>
	<span class="versiculo"><sup>24</sup> Inde autem surgens abiit in fines Tyri et Sidonis. Et ingressus domum neminem voluit scire et non potuit latere.</span>
	<span class="versiculo"><sup>25</sup> Sed statim ut audivit de eo mulier, cuius habebat filia spiritum immundum, veniens procidit ad pedes eius.</span>
	<span class="versiculo"><sup>26</sup> Erat autem mulier Graeca, Syrophoenissa genere. Et rogabat eum, ut daemonium eiceret de filia eius.</span>
	<span class="versiculo"><sup>27</sup> Et dicebat illi: &#x201c; Sine prius saturari filios; non est enim bonum sumere panem filiorum et mittere catellis &#x201d;.</span>
	<span class="versiculo"><sup>28</sup> At illa respondit et dicit ei: &#x201c; Domine, etiam catelli sub mensa comedunt de micis puerorum &#x201d;.</span>
	<span class="versiculo"><sup>29</sup> Et ait illi: &#x201c; Propter hunc sermonem vade; exiit daemonium de filia tua &#x201d;.</span>
	<span class="versiculo"><sup>30</sup> Et cum abisset domum suam, invenit puellam iacentem supra lectum et daemonium exisse.</span>
	<span class="versiculo"><sup>31</sup> Et iterum exiens de finibus Tyri venit per Sidonem ad mare Galilaeae inter medios fines Decapoleos.</span>
	<span class="versiculo"><sup>32</sup> Et adducunt ei surdum et mutum et deprecantur eum, ut imponat illi manum.</span>
	<span class="versiculo"><sup>33</sup> Et apprehendens eum de turba seorsum misit digitos suos in auriculas eius et exspuens tetigit linguam eius</span>
	<span class="versiculo"><sup>34</sup> et suspiciens in caelum ingemuit et ait illi: &#x201c; Effetha &#x201d;, quod est: &#x201c; Adaperire &#x201d;.</span>
	<span class="versiculo"><sup>35</sup> Et statim apertae sunt aures eius, et solutum est vinculum linguae eius, et loquebatur recte.</span>
	<span class="versiculo"><sup>36</sup> Et praecepit illis, ne cui dicerent; quanto autem eis praecipiebat, tanto magis plus praedicabant.</span>
	<span class="versiculo"><sup>37</sup> Et eo amplius admirabantur dicentes: &#x201c; Bene omnia fecit, et surdos facit audire et mutos loqui! &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
