<div>
	<span class="capitulo">3</span>
	<span class="versiculo"><sup>1</sup> Et introivit iterum in synagogam. Et erat ibi homo habens manum aridam;</span>
	<span class="versiculo"><sup>2</sup> et observabant eum, si sabbatis curaret illum, ut accusarent eum.</span>
	<span class="versiculo"><sup>3</sup> Et ait homini habenti manum aridam: &#x201c; Surge in medium &#x201d;.</span>
	<span class="versiculo"><sup>4</sup> Et dicit eis: &#x201c; Licet sabbatis bene facere an male? Animam salvam facere an perdere? &#x201d;. At illi tacebant.</span>
	<span class="versiculo"><sup>5</sup> Et circumspiciens eos cum ira, contristatus super caecitate cordis eorum, dicit homini: &#x201c; Extende manum &#x201d;. Et extendit, et restituta est manus eius.</span>
	<span class="versiculo"><sup>6</sup> Et exeuntes pharisaei statim cum herodianis consilium faciebant adversus eum quomodo eum perderent.</span>
	<span class="versiculo"><sup>7</sup> Et Iesus cum discipulis suis secessit ad mare. Et multa turba a Galilaea secuta est et a Iudaea</span>
	<span class="versiculo"><sup>8</sup> et ab Hierosolymis et ab Idumaea; et, qui trans Iordanem et circa Tyrum et Sidonem, multitudo magna, audientes, quae faciebat, venerunt ad eum.</span>
	<span class="versiculo"><sup>9</sup> Et dixit discipulis suis, ut navicula sibi praesto esset propter turbam, ne comprimerent eum.</span>
	<span class="versiculo"><sup>10</sup> Multos enim sanavit, ita ut irruerent in eum, ut illum tangerent, quotquot habebant plagas.</span>
	<span class="versiculo"><sup>11</sup> Et spiritus immundi, cum illum videbant, procidebant ei et clamabant dicentes: &#x201c; Tu es Filius Dei! &#x201d;.</span>
	<span class="versiculo"><sup>12</sup> Et vehementer comminabatur eis, ne manifestarent illum.</span>
	<span class="versiculo"><sup>13</sup> Et ascendit in montem et vocat ad se, quos voluit ipse, et venerunt ad eum.</span>
	<span class="versiculo"><sup>14</sup> Et fecit Duodecim, ut essent cum illo, et ut mitteret eos praedicare</span>
	<span class="versiculo"><sup>15</sup> habentes potestatem eiciendi daemonia:</span>
	<span class="versiculo"><sup>16</sup> et imposuit Simoni nomen Petrum;</span>
	<span class="versiculo"><sup>17</sup> et Iacobum Zebedaei et Ioannem fratrem Iacobi, et imposuit eis nomina Boanerges, quod est Filii tonitrui;</span>
	<span class="versiculo"><sup>18</sup> et Andream et Philippum et Bartholomaeum et Matthaeum et Thomam et Iacobum Alphaei et Thaddaeum et Simonem Chananaeum</span>
	<span class="versiculo"><sup>19</sup> et Iudam Iscarioth, qui et tradidit illum.</span>
	<span class="versiculo"><sup>20</sup> Et venit ad domum; et convenit iterum turba, ita ut non possent neque panem manducare.</span>
	<span class="versiculo"><sup>21</sup> Et cum audissent sui, exierunt tenere eum; dicebant enim: &#x201c; In furorem versus est &#x201d;.</span>
	<span class="versiculo"><sup>22</sup> Et scribae, qui ab Hierosolymis descenderant, dicebant: &#x201c; Beelzebul habet &#x201d; et: &#x201c; In principe daemonum eicit daemonia &#x201d;.</span>
	<span class="versiculo"><sup>23</sup> Et convocatis eis, in parabolis dicebat illis: &#x201c; Quomodo potest Satanas Satanam eicere?</span>
	<span class="versiculo"><sup>24</sup> Et si regnum in se dividatur, non potest stare regnum illud;</span>
	<span class="versiculo"><sup>25</sup> et si domus in semetipsam dispertiatur, non poterit domus illa stare.</span>
	<span class="versiculo"><sup>26</sup> Et si Satanas consurrexit in semetipsum et dispertitus est, non potest stare, sed finem habet.</span>
	<span class="versiculo"><sup>27</sup> Nemo autem potest in domum fortis ingressus vasa eius diripere, nisi prius fortem alliget; et tunc domum eius diripiet.</span>
	<span class="versiculo"><sup>28</sup> Amen dico vobis: Omnia dimittentur filiis hominum peccata et blasphemiae, quibus blasphemaverint;</span>
	<span class="versiculo"><sup>29</sup> qui autem blasphemaverit in Spiritum Sanctum, non habet remissionem in aeternum, sed reus est aeterni delicti &#x201d;.</span>
	<span class="versiculo"><sup>30</sup> Quoniam dicebant: &#x201c; Spiritum immundum habet &#x201d;.</span>
	<span class="versiculo"><sup>31</sup> Et venit mater eius et fratres eius, et foris stantes miserunt ad eum vocantes eum.</span>
	<span class="versiculo"><sup>32</sup> Et sedebat circa eum turba, et dicunt ei: &#x201c; Ecce mater tua et fratres tui et sorores tuae foris quaerunt te &#x201d;.</span>
	<span class="versiculo"><sup>33</sup> Et respondens eis ait: &#x201c; Quae est mater mea et fratres mei? &#x201d;.</span>
	<span class="versiculo"><sup>34</sup> Et circumspiciens eos, qui in circuitu eius sedebant, ait: &#x201c; Ecce mater mea et fratres mei.</span>
	<span class="versiculo"><sup>35</sup> Qui enim fecerit voluntatem Dei, hic frater meus et soror mea et mater est &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
