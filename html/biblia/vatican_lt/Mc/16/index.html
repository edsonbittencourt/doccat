<div>
	<span class="capitulo">16</span>
	<span class="versiculo"><sup>1</sup> Et cum transisset sabbatum, Maria Magdalene et Maria Iacobi et Salome emerunt aromata, ut venientes ungerent eum.</span>
	<span class="versiculo"><sup>2</sup> Et valde mane, prima sabbatorum, veniunt ad monumentum, orto iam sole.</span>
	<span class="versiculo"><sup>3</sup> Et dicebant ad invicem: &#x201c; Quis revolvet nobis lapidem ab ostio monumenti? &#x201d;.</span>
	<span class="versiculo"><sup>4</sup> Et respicientes vident revolutum lapidem; erat quippe magnus valde.</span>
	<span class="versiculo"><sup>5</sup> Et introeuntes in monumentum viderunt iuvenem sedentem in dextris, coopertum stola candida, et obstupuerunt.</span>
	<span class="versiculo"><sup>6</sup> Qui dicit illis: &#x201c; Nolite expavescere! Iesum quaeritis Nazarenum crucifixum. Surrexit, non est hic; ecce locus, ubi posuerunt eum.</span>
	<span class="versiculo"><sup>7</sup> Sed ite, dicite discipulis eius et Petro: &#x201c;Praecedit vos in Galilaeam. Ibi eum videbitis, sicut dixit vobis&#x201d; &#x201d;.</span>
	<span class="versiculo"><sup>8</sup> Et exeuntes fugerunt de monumento; invaserat enim eas tremor et pavor, et nemini quidquam dixerunt, timebant enim.</span>
	<span class="versiculo"><sup>9</sup> Surgens autem mane, prima sabbati, apparuit primo Mariae Magdalenae, de qua eiecerat septem daemonia.</span>
	<span class="versiculo"><sup>10</sup> Illa vadens nuntiavit his, qui cum eo fuerant, lugentibus et flentibus;</span>
	<span class="versiculo"><sup>11</sup> et illi audientes quia viveret et visus esset ab ea, non crediderunt.</span>
	<span class="versiculo"><sup>12</sup> Post haec autem duobus ex eis ambulantibus ostensus est in alia effigie euntibus in villam;</span>
	<span class="versiculo"><sup>13</sup> et illi euntes nuntiaverunt ceteris, nec illis crediderunt.</span>
	<span class="versiculo"><sup>14</sup> Novissime recumbentibus illis Undecim apparuit, et exprobravit incredulitatem illorum et duritiam cordis, quia his, qui viderant eum resuscitatum, non crediderant.</span>
	<span class="versiculo"><sup>15</sup> Et dixit eis: &#x201c; Euntes in mundum universum praedicate evangelium omni creaturae.</span>
	<span class="versiculo"><sup>16</sup> Qui crediderit et baptizatus fuerit, salvus erit; qui vero non crediderit, condemnabitur.</span>
	<span class="versiculo"><sup>17</sup> Signa autem eos, qui crediderint, haec sequentur: in nomine meo daemonia eicient, linguis loquentur novis,</span>
	<span class="versiculo"><sup>18</sup> serpentes tollent, et, si mortiferum quid biberint, non eos nocebit, super aegrotos manus imponent, et bene habebunt &#x201d;.</span>
	<span class="versiculo"><sup>19</sup> Et Dominus quidem Iesus, postquam locutus est eis, assumptus est in caelum et sedit a dextris Dei.</span>
	<span class="versiculo"><sup>20</sup> Illi autem profecti praedicaverunt ubique, Domino cooperante et sermonem confirmante, sequentibus signis.</span>
</div>
