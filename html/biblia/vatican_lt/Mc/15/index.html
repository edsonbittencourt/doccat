<div>
	<span class="capitulo">15</span>
	<span class="versiculo"><sup>1</sup> Et confestim mane consilium facientes summi sacerdotes cum senioribus et scribis, id est universum concilium, vincientes Iesum duxerunt et tradiderunt Pilato.</span>
	<span class="versiculo"><sup>2</sup> Et interrogavit eum Pilatus: &#x201c; Tu es rex Iudaeorum? &#x201d;. At ille respondens ait illi: &#x201c; Tu dicis &#x201d;.</span>
	<span class="versiculo"><sup>3</sup> Et accusabant eum summi sacerdotes in multis.</span>
	<span class="versiculo"><sup>4</sup> Pilatus autem rursum interrogabat eum dicens: &#x201c; Non respondes quidquam? Vide in quantis te accusant &#x201d;.</span>
	<span class="versiculo"><sup>5</sup> Iesus autem amplius nihil respondit, ita ut miraretur Pilatus.</span>
	<span class="versiculo"><sup>6</sup> Per diem autem festum dimittere solebat illis unum ex vinctis, quem peterent.</span>
	<span class="versiculo"><sup>7</sup> Erat autem qui dicebatur Barabbas, vinctus cum seditiosis, qui in seditione fecerant homicidium.</span>
	<span class="versiculo"><sup>8</sup> Et cum ascendisset turba, coepit rogare, sicut faciebat illis.</span>
	<span class="versiculo"><sup>9</sup> Pilatus autem respondit eis et dixit: &#x201c; Vultis dimittam vobis regem Iudaeorum? &#x201d;.</span>
	<span class="versiculo"><sup>10</sup> Sciebat enim quod per invidiam tradidissent eum summi sacerdotes.</span>
	<span class="versiculo"><sup>11</sup> Pontifices autem concitaverunt turbam, ut magis Barabbam dimitteret eis.</span>
	<span class="versiculo"><sup>12</sup> Pilatus autem iterum respondens aiebat illis: &#x201c; Quid ergo vultis faciam regi Iudaeorum? &#x201d;.</span>
	<span class="versiculo"><sup>13</sup> At illi iterum clamaverunt: &#x201c; Crucifige eum! &#x201d;.</span>
	<span class="versiculo"><sup>14</sup> Pilatus vero dicebat eis: &#x201c; Quid enim mali fecit? &#x201d;. At illi magis clamaverunt: &#x201c; Crucifige eum! &#x201d;.</span>
	<span class="versiculo"><sup>15</sup> Pilatus autem, volens populo satisfacere, dimisit illis Barabbam et tradidit Iesum flagellis caesum, ut crucifigeretur.</span>
	<span class="versiculo"><sup>16</sup> Milites autem duxerunt eum intro in atrium, quod est praetorium, et convocant totam cohortem.</span>
	<span class="versiculo"><sup>17</sup> Et induunt eum purpuram et imponunt ei plectentes spineam coronam;</span>
	<span class="versiculo"><sup>18</sup> et coeperunt salutare eum: &#x201c; Ave, rex Iudaeorum! &#x201d;,</span>
	<span class="versiculo"><sup>19</sup> et percutiebant caput eius arundine et conspuebant eum et ponentes genua adorabant eum.</span>
	<span class="versiculo"><sup>20</sup> Et postquam illuserunt ei, exuerunt illum purpuram et induerunt eum vestimentis suis. Et educunt illum, ut crucifigerent eum.</span>
	<span class="versiculo"><sup>21</sup> Et angariant praetereuntem quempiam Simonem Cyrenaeum venientem de villa, patrem Alexandri et Rufi, ut tolleret crucem eius.</span>
	<span class="versiculo"><sup>22</sup> Et perducunt illum in Golgotha locum, quod est interpretatum Calvariae locus.</span>
	<span class="versiculo"><sup>23</sup> Et dabant ei myrrhatum vinum; ille autem non accepit.</span>
	<span class="versiculo"><sup>24</sup> Et crucifigunt eum et dividunt vestimenta eius, mittentes sortem super eis, quis quid tolleret.</span>
	<span class="versiculo"><sup>25</sup> Erat autem hora tertia, et crucifixerunt eum.</span>
	<span class="versiculo"><sup>26</sup> Et erat titulus causae eius inscriptus: &#x201c; Rex Iudaeorum &#x201d;.</span>
	<span class="versiculo"><sup>27</sup> Et cum eo crucifigunt duos latrones, unum a dextris et alium a
sinistris eius.</span>
	<span class="versiculo"><sup>(28)</sup> </span>
	<span class="versiculo"><sup>29</sup> Et praetereuntes blasphemabant eum moventes capita sua et dicentes: &#x201c; Vah, qui destruit templum et in tribus diebus aedificat;</span>
	<span class="versiculo"><sup>30</sup> salvum fac temetipsum descendens de cruce! &#x201d;.</span>
	<span class="versiculo"><sup>31</sup> Similiter et summi sacerdotes ludentes ad alterutrum cum scribis dicebant: &#x201c; Alios salvos fecit, seipsum non potest salvum facere.</span>
	<span class="versiculo"><sup>32</sup> Christus rex Israel descendat nunc de cruce, ut videamus et credamus &#x201d;. Etiam qui cum eo crucifixi erant, conviciabantur ei.</span>
	<span class="versiculo"><sup>33</sup> Et, facta hora sexta, tenebrae factae sunt per totam terram usque in horam nonam.</span>
	<span class="versiculo"><sup>34</sup> Et hora nona exclamavit Iesus voce magna: &#x201c; Heloi, Heloi, lema sabacthani? &#x201d;, quod est interpretatum: &#x201c; Deus meus, Deus meus, ut quid dereliquisti me? &#x201d;.</span>
	<span class="versiculo"><sup>35</sup> Et quidam de circumstantibus audientes dicebant: &#x201c; Ecce, Eliam vocat &#x201d;.</span>
	<span class="versiculo"><sup>36</sup> Currens autem unus et implens spongiam aceto circumponensque calamo potum dabat ei dicens: &#x201c; Sinite, videamus, si veniat Elias ad deponendum eum &#x201d;.</span>
	<span class="versiculo"><sup>37</sup> Iesus autem, emissa voce magna, exspiravit.</span>
	<span class="versiculo"><sup>38</sup> Et velum templi scissum est in duo a sursum usque deorsum.</span>
	<span class="versiculo"><sup>39</sup> Videns autem centurio, qui ex adverso stabat, quia sic clamans exspirasset, ait: &#x201c; Vere homo hic Filius Dei erat &#x201d;.</span>
	<span class="versiculo"><sup>40</sup> Erant autem et mulieres de longe aspicientes, inter quas et Maria Magdalene et Maria Iacobi minoris et Iosetis mater et Salome,</span>
	<span class="versiculo"><sup>41</sup> quae, cum esset in Galilaea, sequebantur eum et ministrabant ei, et aliae multae, quae simul cum eo ascenderant Hierosolymam.</span>
	<span class="versiculo"><sup>42</sup> Et cum iam sero esset factum, quia erat Parasceve, quod est ante sabbatum,</span>
	<span class="versiculo"><sup>43</sup> venit Ioseph ab Arimathaea nobilis decurio, qui et ipse erat exspectans regnum Dei, et audacter introivit ad Pilatum et petiit corpus Iesu.</span>
	<span class="versiculo"><sup>44</sup> Pilatus autem miratus est si iam obisset, et, accersito centurione, interrogavit eum si iam mortuus esset,</span>
	<span class="versiculo"><sup>45</sup> et, cum cognovisset a centurione, donavit corpus Ioseph.</span>
	<span class="versiculo"><sup>46</sup> Is autem mercatus sindonem et deponens eum involvit sindone et posuit eum in monumento, quod erat excisum de petra, et advolvit lapidem ad ostium monumenti.</span>
	<span class="versiculo"><sup>47</sup> Maria autem Magdalene et Maria Iosetis aspiciebant, ubi positus esset.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
