<div>
	<span class="capitulo">11</span>
	<span class="versiculo"><sup>1</sup> Et cum appropinquarent Hierosolymae, Bethphage et Bethaniae ad montem Olivarum, mittit duos ex discipulis suis</span>
	<span class="versiculo"><sup>2</sup> et ait illis: &#x201c; Ite in castellum, quod est contra vos, et statim introeuntes illud invenietis pullum ligatum, super quem nemo adhuc hominum sedit; solvite illum et adducite.</span>
	<span class="versiculo"><sup>3</sup> Et si quis vobis dixerit: &#x201c;Quid facitis hoc?&#x201d;, dicite: &#x201c;Domino necessarius est, et continuo illum remittit iterum huc&#x201d; &#x201d;.</span>
	<span class="versiculo"><sup>4</sup> Et abeuntes invenerunt pullum ligatum ante ianuam foris in bivio et solvunt eum.</span>
	<span class="versiculo"><sup>5</sup> Et quidam de illic stantibus dicebant illis: &#x201c; Quid facitis solventes pullum? &#x201d;.</span>
	<span class="versiculo"><sup>6</sup> Qui dixerunt eis, sicut dixerat Iesus; et dimiserunt eis.</span>
	<span class="versiculo"><sup>7</sup> Et ducunt pullum ad Iesum et imponunt illi vestimenta sua; et sedit super eum.</span>
	<span class="versiculo"><sup>8</sup> Et multi vestimenta sua straverunt in via, alii autem frondes, quas exciderant in agris.</span>
	<span class="versiculo"><sup>9</sup> Et qui praeibant et qui sequebantur, clamabant: &#x201c; Hosanna! Benedictus, qui venit in nomine Domini!</span>
	<span class="versiculo"><sup>10</sup> Benedictum, quod venit regnum patris nostri David! Hosanna in excelsis! &#x201d;.</span>
	<span class="versiculo"><sup>11</sup> Et introivit Hierosolymam in templum; et circumspectis omnibus, cum iam vespera esset hora, exivit in Bethaniam cum Duodecim.</span>
	<span class="versiculo"><sup>12</sup> Et altera die cum exirent a Bethania, esuriit.</span>
	<span class="versiculo"><sup>13</sup> Cumque vidisset a longe ficum habentem folia, venit si quid forte inveniret in ea; et cum venisset ad eam, nihil invenit praeter folia: non enim erat tempus ficorum.</span>
	<span class="versiculo"><sup>14</sup> Et respondens dixit ei: &#x201c; Iam non amplius in aeternum quisquam fructum ex te manducet &#x201d;. Et audiebant discipuli eius.</span>
	<span class="versiculo"><sup>15</sup> Et veniunt Hierosolymam. Et cum introisset in templum, coepit eicere vendentes et ementes in templo et mensas nummulariorum et cathedras vendentium columbas evertit;</span>
	<span class="versiculo"><sup>16</sup> et non sinebat, ut quisquam vas transferret per templum.</span>
	<span class="versiculo"><sup>17</sup> Et docebat dicens eis: &#x201c; Non scriptum est: &#x201c;Domus mea domus orationis vocabitur omnibus gentibus&#x201d;? Vos autem fecistis eam speluncam latronum &#x201d;.</span>
	<span class="versiculo"><sup>18</sup> Quo audito, principes sacerdotum et scribae quaerebant quomodo eum perderent; timebant enim eum, quoniam universa turba admirabatur super doctrina eius.</span>
	<span class="versiculo"><sup>19</sup> Et cum vespera facta esset, egrediebantur de civitate.</span>
	<span class="versiculo"><sup>20</sup> Et cum mane transirent, viderunt ficum aridam factam a radicibus.</span>
	<span class="versiculo"><sup>21</sup> Et recordatus Petrus dicit ei: &#x201c; Rabbi, ecce ficus, cui maledixisti, aruit &#x201d;.</span>
	<span class="versiculo"><sup>22</sup> Et respondens Iesus ait illis: &#x201c; Habete fidem Dei!</span>
	<span class="versiculo"><sup>23</sup> Amen dico vobis: Quicumque dixerit huic monti: &#x201c;Tollere et mittere in mare&#x201d;, et non haesitaverit in corde suo, sed crediderit quia, quod dixerit, fiat, fiet ei.</span>
	<span class="versiculo"><sup>24</sup> Propterea dico vobis: Omnia, quaecumque orantes petitis, credite quia iam accepistis, et erunt vobis.</span>
	<span class="versiculo"><sup>25</sup> Et cum statis in oratione, dimittite, si quid habetis adversus aliquem, ut et
Pater vester, qui in caelis est, dimittat vobis peccata vestra &#x201d;.</span>
	<span class="versiculo"><sup>(26)</sup> </span>
	<span class="versiculo"><sup>27</sup> Et veniunt rursus Hierosolymam. Et cum ambularet in templo, accedunt ad eum summi sacerdotes et scribae et seniores</span>
	<span class="versiculo"><sup>28</sup> et dicebant illi: &#x201c; In qua potestate haec facis? Vel quis tibi dedit hanc potestatem, ut ista facias? &#x201d;.</span>
	<span class="versiculo"><sup>29</sup> Iesus autem ait illis: &#x201c; Interrogabo vos unum verbum, et respondete mihi; et dicam vobis, in qua potestate haec faciam:</span>
	<span class="versiculo"><sup>30</sup> Baptismum Ioannis de caelo erat an ex hominibus? Respondete mihi &#x201d;.</span>
	<span class="versiculo"><sup>31</sup> At illi cogitabant secum dicentes: &#x201c; Si dixerimus: &#x201c;De caelo&#x201d;, dicet: &#x201c;Quare ergo non credidistis ei?&#x201d;;</span>
	<span class="versiculo"><sup>32</sup> si autem dixerimus: &#x201c;Ex hominibus?&#x201d; &#x201d;. Timebant populum: omnes enim habebant Ioannem quia vere propheta esset.</span>
	<span class="versiculo"><sup>33</sup> Et respondentes dicunt Iesu: &#x201c; Nescimus &#x201d;. Et Iesus ait illis: &#x201c; Neque ego dico vobis in qua potestate haec faciam &#x201d;.</span>
</div>
