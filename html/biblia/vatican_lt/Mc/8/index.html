<div>
	<span class="capitulo">8</span>
	<span class="versiculo"><sup>1</sup> In illis diebus iterum cum turba multa esset nec haberent, quod manducarent, convocatis discipulis, ait illis:</span>
	<span class="versiculo"><sup>2</sup> &#x201c; Misereor super turbam, quia iam triduo sustinent me nec habent, quod manducent;</span>
	<span class="versiculo"><sup>3</sup> et si dimisero eos ieiunos in domum suam, deficient in via; et quidam ex eis de longe venerunt &#x201d;.</span>
	<span class="versiculo"><sup>4</sup> Et responderunt ei discipuli sui: &#x201c; Unde istos poterit quis hic saturare panibus in solitudine? &#x201d;.</span>
	<span class="versiculo"><sup>5</sup> Et interrogabat eos: &#x201c; Quot panes habetis? &#x201d;. Qui dixerunt: &#x201c; Septem &#x201d;.</span>
	<span class="versiculo"><sup>6</sup> Et praecipit turbae discumbere supra terram; et accipiens septem panes, gratias agens fregit et dabat discipulis suis, ut apponerent; et apposuerunt turbae.</span>
	<span class="versiculo"><sup>7</sup> Et habebant pisciculos paucos; et benedicens eos, iussit hos quoque apponi.</span>
	<span class="versiculo"><sup>8</sup> Et manducaverunt et saturati sunt; et sustulerunt, quod superaverat de fragmentis, septem sportas.</span>
	<span class="versiculo"><sup>9</sup> Erant autem quasi quattuor milia. Et dimisit eos.</span>
	<span class="versiculo"><sup>10</sup> Et statim ascendens navem cum discipulis suis venit in partes Dalmanutha.</span>
	<span class="versiculo"><sup>11</sup> Et exierunt pharisaei et coeperunt conquirere cum eo quaerentes ab illo signum de caelo, tentantes eum.</span>
	<span class="versiculo"><sup>12</sup> Et ingemiscens spiritu suo ait: &#x201c; Quid generatio ista quaerit signum? Amen dico vobis: Non dabitur generationi isti signum &#x201d;.</span>
	<span class="versiculo"><sup>13</sup> Et dimittens eos, iterum ascendens abiit trans fretum.</span>
	<span class="versiculo"><sup>14</sup> Et obliti sunt sumere panes et nisi unum panem non habebant secum in navi.</span>
	<span class="versiculo"><sup>15</sup> Et praecipiebat eis dicens: &#x201c; Videte, cavete a fermento pharisaeorum et fermento Herodis! &#x201d;.</span>
	<span class="versiculo"><sup>16</sup> Et disputabant ad invicem, quia panes non haberent.</span>
	<span class="versiculo"><sup>17</sup> Quo cognito, ait illis: &#x201c; Quid disputatis, quia panes non habetis? Nondum cognoscitis nec intellegitis? Caecatum habetis cor vestrum?</span>
	<span class="versiculo"><sup>18</sup> Oculos habentes non videtis, et aures habentes non auditis? Nec recordamini,</span>
	<span class="versiculo"><sup>19</sup> quando quinque panes fregi in quinque milia, quot cophinos fragmentorum plenos sustulistis? &#x201d;. Dicunt ei: &#x201c; Duodecim &#x201d;.</span>
	<span class="versiculo"><sup>20</sup> &#x201c; Quando illos septem in quattuor milia, quot sportas plenas fragmentorum tulistis? &#x201d;. Et dicunt ei: &#x201c; Septem &#x201d;.</span>
	<span class="versiculo"><sup>21</sup> Et dicebat eis: &#x201c; Nondum intellegitis? &#x201d;.</span>
	<span class="versiculo"><sup>22</sup> Et veniunt Bethsaida. Et adducunt ei caecum et rogant eum, ut illum tangat.</span>
	<span class="versiculo"><sup>23</sup> Et apprehendens manum caeci eduxit eum extra vicum; et exspuens in oculos eius, impositis manibus ei, interrogabat eum: &#x201c; Vides aliquid? &#x201d;.</span>
	<span class="versiculo"><sup>24</sup> Et aspiciens dicebat: &#x201c; Video homines, quia velut arbores video ambulantes &#x201d;.</span>
	<span class="versiculo"><sup>25</sup> Deinde iterum imposuit manus super oculos eius; et coepit videre et restitutus est et videbat clare omnia.</span>
	<span class="versiculo"><sup>26</sup> Et misit illum in domum suam dicens: &#x201c; Nec in vicum introieris &#x201d;.</span>
	<span class="versiculo"><sup>27</sup> Et egressus est Iesus et discipuli eius in castella Caesareae Philippi; et in via interrogabat discipulos suos dicens eis: &#x201c; Quem me dicunt esse homines? &#x201d;.</span>
	<span class="versiculo"><sup>28</sup> Qui responderunt illi dicentcs: &#x201c; Ioannem Baptistam, alii Eliam, alii vero unum de prophetis &#x201d;.</span>
	<span class="versiculo"><sup>29</sup> Et ipse interrogabat eos: &#x201c; Vos vero quem me dicitis esse? &#x201d;. Respondens Petrus ait ei: &#x201c; Tu es Christus &#x201d;.</span>
	<span class="versiculo"><sup>30</sup> Et comminatus est eis, ne cui dicerent de illo.</span>
	<span class="versiculo"><sup>31</sup> Et coepit docere illos: &#x201c; Oportet Filium hominis multa pati et reprobari a senioribus et a summis sacerdotibus et scribis et occidi et post tres dies resurgere &#x201d;;</span>
	<span class="versiculo"><sup>32</sup> et palam verbum loquebatur. Et apprehendens eum Petrus coepit increpare eum.</span>
	<span class="versiculo"><sup>33</sup> Qui conversus et videns discipulos suos comminatus est Petro et dicit: &#x201c; Vade retro me, Satana, quoniam non sapis, quae Dei sunt, sed quae sunt hominum &#x201d;.</span>
	<span class="versiculo"><sup>34</sup> Et convocata turba cum discipulis suis, dixit eis: &#x201c; Si quis vult post me sequi, deneget semetipsum et tollat crucem suam et sequatur me.</span>
	<span class="versiculo"><sup>35</sup> Qui enim voluerit animam suam salvam facere, perdet eam; qui autem perdiderit animam suam propter me et evangelium, salvam eam faciet.</span>
	<span class="versiculo"><sup>36</sup> Quid enim prodest homini, si lucretur mundum totum et detrimentum faciat animae suae?</span>
	<span class="versiculo"><sup>37</sup> Quid enim dabit homo commutationem pro anima sua?</span>
	<span class="versiculo"><sup>38</sup> Qui enim me confusus fuerit et mea verba in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
