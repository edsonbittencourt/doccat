<div>
	<span class="capitulo">12</span>
	<span class="versiculo"><sup>1</sup> Et coepit illis in parabolis loqui: &#x201c; Vineam pastinavit homo et circumdedit saepem et fodit lacum et aedificavit turrim et locavit eam agricolis et peregre profectus est.</span>
	<span class="versiculo"><sup>2</sup> Et misit ad agricolas in tempore servum, ut ab agricolis acciperet de fructu vineae;</span>
	<span class="versiculo"><sup>3</sup> qui apprehensum eum caeciderunt et dimiserunt vacuum.</span>
	<span class="versiculo"><sup>4</sup> Et iterum misit ad illos alium servum; et illum in capite vulneraverunt et contumeliis affecerunt.</span>
	<span class="versiculo"><sup>5</sup> Et alium misit, et illum occiderunt, et plures alios, quosdam caedentes, alios vero occidentes.</span>
	<span class="versiculo"><sup>6</sup> Adhuc unum habebat, filium dilectum. Misit illum ad eos novissimum dicens: &#x201c;Reverebuntur filium meum&#x201d;.</span>
	<span class="versiculo"><sup>7</sup> Coloni autem illi dixerunt ad invicem: &#x201c;Hic est heres. Venite, occidamus eum, et nostra erit hereditas&#x201d;.</span>
	<span class="versiculo"><sup>8</sup> Et apprehendentes eum occiderunt et eiecerunt extra vineam.</span>
	<span class="versiculo"><sup>9</sup> Quid ergo faciet dominus vineae? Veniet et perdet colonos et dabit vineam aliis.</span>
	<span class="versiculo"><sup>10</sup> Nec Scripturam hanc legistis: &#x201c;Lapidem quem reprobaverunt aedificantes,
hic factus est in caput anguli;</span>
	<span class="versiculo"><sup>11</sup> a Domino factum est istud
et est mirabile in oculis nostris&#x201d;? &#x201d;.</span>
	<span class="versiculo"><sup>12</sup> Et quaerebant eum tenere et timuerunt turbam; cognoverunt enim quoniam ad eos parabolam hanc dixerit. Et relicto eo abierunt.</span>
	<span class="versiculo"><sup>13</sup> Et mittunt ad eum quosdam ex pharisaeis et herodianis, ut eum caperent in verbo.</span>
	<span class="versiculo"><sup>14</sup> Qui venientes dicunt ei: &#x201c; Magister, scimus quia verax es et non curas quemquam; nec enim vides in faciem hominum, sed in veritate viam Dei doces. Licet dare tributum Caesari an non? Dabimus an non dabimus? &#x201d;.</span>
	<span class="versiculo"><sup>15</sup> Qui sciens versutiam eorum ait illis: &#x201c; Quid me tentatis? Afferte mihi denarium, ut videam &#x201d;.</span>
	<span class="versiculo"><sup>16</sup> At illi attulerunt. Et ait illis: &#x201c; Cuius est imago haec et inscriptio? &#x201d;. Illi autem dixerunt ei: &#x201c; Caesaris &#x201d;.</span>
	<span class="versiculo"><sup>17</sup> Iesus autem dixit illis: &#x201c; Quae sunt Caesaris, reddite Caesari et, quae sunt Dei, Deo &#x201d;. Et mirabantur super eo.</span>
	<span class="versiculo"><sup>18</sup> Et veniunt ad eum sadducaei, qui dicunt resurrectionem non esse, et interrogabant eum dicentes:</span>
	<span class="versiculo"><sup>19</sup> &#x201c; Magister, Moyses nobis scripsit, ut si cuius frater mortuus fuerit et reliquerit uxorem et filium non reliquerit, accipiat frater eius uxorem et resuscitet semen fratri suo.</span>
	<span class="versiculo"><sup>20</sup> Septem fratres erant: et primus accepit uxorem et moriens non reliquit semen;</span>
	<span class="versiculo"><sup>21</sup> et secundus accepit eam et mortuus est, non relicto semine; et tertius similiter;</span>
	<span class="versiculo"><sup>22</sup> et septem non reliquerunt semen. Novissima omnium defuncta est et mulier.</span>
	<span class="versiculo"><sup>23</sup> In resurrectione, cum resurrexerint, cuius de his erit uxor? Septem enim habuerunt eam uxorem &#x201d;.</span>
	<span class="versiculo"><sup>24</sup> Ait illis Iesus: &#x201c; Non ideo erratis, quia non scitis Scripturas neque virtutem Dei?</span>
	<span class="versiculo"><sup>25</sup> Cum enim a mortuis resurrexerint, neque nubent neque nubentur, sed sunt sicut angeli in caelis.</span>
	<span class="versiculo"><sup>26</sup> De mortuis autem quod resurgant, non legistis in libro Moysis super rubum, quomodo dixerit illi Deus inquiens: &#x201c;Ego sum Deus Abraham et Deus Isaac et Deus Iacob&#x201d;?</span>
	<span class="versiculo"><sup>27</sup> Non est Deus mortuorum sed vivorum! Multum erratis &#x201d;.</span>
	<span class="versiculo"><sup>28</sup> Et accessit unus de scribis, qui audierat illos conquirentes, videns quoniam bene illis responderit, interrogavit eum: &#x201c; Quod est primum omnium mandatum? &#x201d;.</span>
	<span class="versiculo"><sup>29</sup> Iesus respondit: &#x201c; Primum est: &#x201c;Audi, Israel: Dominus Deus noster Dominus unus est,</span>
	<span class="versiculo"><sup>30</sup> et diliges Dominum Deum tuum ex toto corde tuo et ex tota anima tua et ex tota mente tua et ex tota virtute tua&#x201d;.</span>
	<span class="versiculo"><sup>31</sup> Secundum est illud: &#x201c;Diliges proximum tuum tamquam teipsum&#x201d;. Maius horum aliud mandatum non est &#x201d;.</span>
	<span class="versiculo"><sup>32</sup> Et ait illi scriba: &#x201c; Bene, Magister, in veritate dixisti: &#x201c;Unus est, et non est alius praeter eum;</span>
	<span class="versiculo"><sup>33</sup> et diligere eum ex toto corde et ex toto intellectu et ex tota fortitudine&#x201d; et: &#x201c;Diligere proximum tamquam seipsum&#x201d; maius est omnibus holocautomatibus et sacrificiis &#x201d;.</span>
	<span class="versiculo"><sup>34</sup> Et Iesus videns quod sapienter respondisset, dixit illi: &#x201c; Non es longe a regno Dei &#x201d;. Et nemo iam audebat eum interrogare.</span>
	<span class="versiculo"><sup>35</sup> Et respondens Iesus dicebat docens in templo: &#x201c; Quomodo dicunt scribae Christum filium esse David?</span>
	<span class="versiculo"><sup>36</sup> Ipse David dixit in Spiritu Sancto:
&#x201c;Dixit Dominus Domino meo: Sede a dextris meis,
donec ponam inimicos tuos sub pedibus tuis&#x201d;.</span>
	<span class="versiculo"><sup>37</sup> Ipse David dicit eum Dominum, et unde est filius eius? &#x201d;. Et multa turba eum libenter audiebat.</span>
	<span class="versiculo"><sup>38</sup> Et dicebat in doctrina sua: &#x201c; Cavete a scribis, qui volunt in stolis ambulare et salutari in foro</span>
	<span class="versiculo"><sup>39</sup> et in primis cathedris sedere in synagogis et primos discubitus in cenis;</span>
	<span class="versiculo"><sup>40</sup> qui devorant domos viduarum et ostentant prolixas orationes. Hi accipient amplius iudicium &#x201d;.</span>
	<span class="versiculo"><sup>41</sup> Et sedens contra gazophylacium aspiciebat quomodo turba iactaret aes in gazophylacium; et multi divites iactabant multa.</span>
	<span class="versiculo"><sup>42</sup> Et cum venisset una vidua pauper, misit duo minuta, quod est quadrans.</span>
	<span class="versiculo"><sup>43</sup> Et convocans discipulos suos ait illis: &#x201c; Amen dico vobis: Vidua haec pauper plus omnibus misit, qui miserunt in gazophylacium:</span>
	<span class="versiculo"><sup>44</sup> Omnes enim ex eo, quod abundabat illis, miserunt; haec vero de penuria sua omnia, quae habuit, misit, totum victum suum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
