<div>
    <span class="capitulo">2</span>
    <span class="versiculo"><sup>1</sup> Et iterum intravit Capharnaum post dies, et auditum est quod in domo esset.</span>
    <span class="versiculo"><sup>2</sup> Et convenerunt multi, ita ut non amplius caperentur neque ad ianuam, et loquebatur eis verbum.</span>
    <span class="versiculo"><sup>3</sup> Et veniunt ferentes ad eum paralyticum, qui a quattuor portabatur.</span>
    <span class="versiculo"><sup>4</sup> Et cum non possent offerre eum illi prae turba, nudaverunt tectum, ubi erat, et perfodientes summittunt grabatum, in quo paralyticus iacebat.</span>
    <span class="versiculo"><sup>5</sup> Cum vidisset autem Iesus fidem illorum, ait paralytico: &#x201c; Fili, dimittuntur peccata tua &#x201d;.</span>
    <span class="versiculo"><sup>6</sup> Erant autem illic quidam de scribis sedentes et cogitantes in cordibus suis:</span>
    <span class="versiculo"><sup>7</sup> &#x201c; Quid hic sic loquitur? Blasphemat! Quis potest dimittere peccata nisi solus Deus? &#x201d;.</span>
    <span class="versiculo"><sup>8</sup> Quo statim cognito Iesus spiritu suo quia sic cogitarent intra se, dicit illis: &#x201c; Quid ista cogitatis in cordibus vestris?</span>
    <span class="versiculo"><sup>9</sup> Quid est facilius, dicere paralytico: &#x201c;Dimittuntur peccata tua&#x201d;, an dicere: &#x201c;Surge et tolle grabatum tuum et ambula&#x201d;?</span>
    <span class="versiculo"><sup>10</sup> Ut autem sciatis quia potestatem habet Filius hominis interra dimittendi peccata &#x2014; ait paralytico - :</span>
    <span class="versiculo"><sup>11</sup> Tibi dico: Surge, tolle grabatum tuum et vade in domum tuam &#x201d;.</span>
    <span class="versiculo"><sup>12</sup> Et surrexit et protinus sublato grabato abiit coram omnibus, ita ut admirarentur omnes et glorificarent Deum dicentes: &#x201c; Numquam sic vidimus! &#x201d;.</span>
    <span class="versiculo"><sup>13</sup> Et egressus est rursus ad mare; omnisque turba veniebat ad eum, et docebat eos.</span>
    <span class="versiculo"><sup>14</sup> Et cum praeteriret, vidit Levin Alphaei sedentem ad teloneum et ait illi: &#x201c; Sequere me &#x201d;. Et surgens secutus est eum.</span>
    <span class="versiculo"><sup>15</sup> Et factum est, cum accumberet in domo illius, et multi publicani et peccatores simul discumbebant cum Iesu et discipulis eius; erant enim multi et sequebantur eum.</span>
    <span class="versiculo"><sup>16</sup> Et scribae pharisaeorum, videntes quia manducaret cum peccatoribus et publicanis, dicebant discipulis eius: &#x201c; Quare cum publicanis et peccatoribus manducat? &#x201d;.</span>
    <span class="versiculo"><sup>17</sup> Et Iesus hoc audito ait illis: &#x201c; Non necesse habent sani medicum, sed qui male habent; non veni vocare iustos sed peccatores &#x201d;.</span>
    <span class="versiculo"><sup>18</sup> Et erant discipuli Ioannis et pharisaei ieiunantes. Et veniunt et dicunt illi: &#x201c; Cur discipuli Ioannis et discipuli pharisaeorum ieiunant, tui autem discipuli non ieiunant? &#x201d;.</span>
    <span class="versiculo"><sup>19</sup> Et ait illis Iesus: &#x201c; Numquid possunt convivae nuptiarum, quamdiu sponsus cum illis est, ieiunare? Quanto tempore habent secum sponsum, non possunt ieiunare;</span>
    <span class="versiculo"><sup>20</sup> venient autem dies, cum auferetur ab eis sponsus, et tunc ieiunabunt in illa die.</span>
    <span class="versiculo"><sup>21</sup> Nemo assumentum panni rudis assuit vestimento veteri; alioquin supplementum aufert aliquid ab eo, novum a veteri, et peior scissura fit.</span>
    <span class="versiculo"><sup>22</sup> Et nemo mittit vinum novellum in utres veteres, alioquin dirumpet vinum utres et vinum perit et utres; sed vinum novum in utres novos &#x201d;.</span>
    <span class="versiculo"><sup>23</sup> Et factum est, cum ipse sabbatis ambularet per sata, discipuli eius coeperunt praegredi vellentes spicas.</span>
    <span class="versiculo"><sup>24</sup> Pharisaei autem dicebant ei: &#x201c; Ecce, quid faciunt sabbatis, quod non licet? &#x201d;.</span>
    <span class="versiculo"><sup>25</sup> Et ait illis: &#x201c; Numquam legistis quid fecerit David, quando necessitatem habuit et esuriit ipse et qui cum eo erant?</span>
    <span class="versiculo"><sup>26</sup> Quomodo introivit in domum Dei sub Abiathar principe sacerdotum et panes propositionis manducavit, quos non licet manducare nisi sacerdotibus, et dedit etiam eis, qui cum eo erant? &#x201d;.</span>
    <span class="versiculo"><sup>27</sup> Et dicebat eis: &#x201c; Sabbatum propter hominem factum est, et non homo propter sabbatum;</span>
    <span class="versiculo"><sup>28</sup> itaque dominus est Filius hominis etiam sabbati &#x201d;.</span>
</div>
