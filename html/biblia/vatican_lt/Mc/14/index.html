<div>
	<span class="capitulo">14</span>
	<span class="versiculo"><sup>1</sup> Erat autem Pascha et Azyma post biduum. Et quaerebant summi sacerdotes et scribae, quomodo eum dolo tenerent et occiderent;</span>
	<span class="versiculo"><sup>2</sup> dicebant enim: &#x201c; Non in die festo, ne forte tumultus fieret populi &#x201d;.</span>
	<span class="versiculo"><sup>3</sup> Et cum esset Bethaniae in domo Simonis leprosi et recumberet, venit mulier habens alabastrum unguenti nardi puri pretiosi; fracto alabastro, effudit super caput eius.</span>
	<span class="versiculo"><sup>4</sup> Erant autem quidam indigne ferentes intra semetipsos: &#x201c; Ut quid perditio ista unguenti facta est?</span>
	<span class="versiculo"><sup>5</sup> Poterat enim unguentum istud veniri plus quam trecentis denariis et dari pauperibus &#x201d;. Et fremebant in eam.</span>
	<span class="versiculo"><sup>6</sup> Iesus autem dixit: &#x201c; Sinite eam; quid illi molesti estis? Bonum opus operata est in me.</span>
	<span class="versiculo"><sup>7</sup> Semper enim pauperes habetis vobiscum et, cum volueritis, potestis illis bene facere; me autem non semper habetis.</span>
	<span class="versiculo"><sup>8</sup> Quod habuit, operata est: praevenit ungere corpus meum in sepulturam.</span>
	<span class="versiculo"><sup>9</sup> Amen autem dico vobis: Ubicumque praedicatum fuerit evangelium in universum mundum, et, quod fecit haec, narrabitur in memoriam eius &#x201d;.</span>
	<span class="versiculo"><sup>10</sup> Et Iudas Iscarioth, unus de Duodecim, abiit ad summos sacerdotes, ut proderet eum illis.</span>
	<span class="versiculo"><sup>11</sup> Qui audientes gavisi sunt et promiserunt ei pecuniam se daturos. Et quaerebat quomodo illum opportune traderet.</span>
	<span class="versiculo"><sup>12</sup> Et primo die Azymorum, quando Pascha immolabant, dicunt ei discipuli eius: &#x201c; Quo vis eamus et paremus, ut manduces Pascha? &#x201d;.</span>
	<span class="versiculo"><sup>13</sup> Et mittit duos ex discipulis suis et dicit eis: &#x201c; Ite in civitatem, et occurret vobis homo lagoenam aquae baiulans; sequimini eum</span>
	<span class="versiculo"><sup>14</sup> et, quocumque introierit, dicite domino domus: &#x201c;Magister dicit: Ubi est refectio mea, ubi Pascha cum discipulis meis manducem?&#x201d;.</span>
	<span class="versiculo"><sup>15</sup> Et ipse vobis demonstrabit cenaculum grande stratum paratum; et illic parate nobis &#x201d;.</span>
	<span class="versiculo"><sup>16</sup> Et abierunt discipuli et venerunt in civitatem et invenerunt, sicut dixerat illis, et paraverunt Pascha.</span>
	<span class="versiculo"><sup>17</sup> Et vespere facto, venit cum Duodecim.</span>
	<span class="versiculo"><sup>18</sup> Et discumbentibus eis et manducantibus, ait Iesus: &#x201c; Amen dico vobis: Unus ex vobis me tradet, qui manducat mecum &#x201d;.</span>
	<span class="versiculo"><sup>19</sup> Coeperunt contristari et dicere ei singillatim: &#x201c; Numquid ego? &#x201d;.</span>
	<span class="versiculo"><sup>20</sup> Qui ait illis: &#x201c; Unus ex Duodecim, qui intingit mecum in catino.</span>
	<span class="versiculo"><sup>21</sup> Nam Filius quidem hominis vadit, sicut scriptum est de eo. Vae autem homini illi, per quem Filius hominis traditur! Bonum est ei, si non esset natus homo ille &#x201d;.</span>
	<span class="versiculo"><sup>22</sup> Et manducantibus illis, accepit panem et benedicens fregit et dedit eis et ait: &#x201c; Sumite: hoc est corpus meum &#x201d;.</span>
	<span class="versiculo"><sup>23</sup> Et accepto calice, gratias agens dedit eis; et biberunt ex illo omnes.</span>
	<span class="versiculo"><sup>24</sup> Et ait illis: &#x201c; Hic est sanguis meus novi testamenti, qui pro multis effunditur.</span>
	<span class="versiculo"><sup>25</sup> Amen dico vobis: Iam non bibam de genimine vitis usque in diem illum, cum illud bibam novum in regno Dei &#x201d;.</span>
	<span class="versiculo"><sup>26</sup> Et hymno dicto, exierunt in montem Olivarum.</span>
	<span class="versiculo"><sup>27</sup> Et ait eis Iesus: &#x201c; Omnes scandalizabimini, quia scriptum est: &#x201c;Percutiam pastorem, et dispergentur oves&#x201d;.</span>
	<span class="versiculo"><sup>28</sup> Sed posteaquam resurrexero, praecedam vos in Galilaeam &#x201d;.</span>
	<span class="versiculo"><sup>29</sup> Petrus autem ait ei: &#x201c; Et si omnes scandalizati fuerint, sed non ego &#x201d;.</span>
	<span class="versiculo"><sup>30</sup> Et ait illi Iesus: &#x201c; Amen dico tibi: Tu hodie, in nocte hac, priusquam bis gallus vocem dederit, ter me es negaturus &#x201d;.</span>
	<span class="versiculo"><sup>31</sup> At ille amplius loquebatur: &#x201c; Et si oportuerit me commori tibi, non te negabo &#x201d;. Similiter autem et omnes dicebant.</span>
	<span class="versiculo"><sup>32</sup> Et veniunt in praedium, cui nomen Gethsemani; et ait discipulis suis: &#x201c; Sedete hic, donec orem &#x201d;.</span>
	<span class="versiculo"><sup>33</sup> Et assumit Petrum et Iacobum et Ioannem secum et coepit pavere et taedere;</span>
	<span class="versiculo"><sup>34</sup> et ait illis: &#x201c; Tristis est anima mea usque ad mortem; sustinete hic et vigilate &#x201d;.</span>
	<span class="versiculo"><sup>35</sup> Et cum processisset paululum, procidebat super terram et orabat, ut, si fieri posset, transiret ab eo hora;</span>
	<span class="versiculo"><sup>36</sup> et dicebat: &#x201c; Abba, Pater! Omnia tibi possibilia sunt. Transfer calicem hunc a me; sed non quod ego volo, sed quod tu &#x201d;.</span>
	<span class="versiculo"><sup>37</sup> Et venit et invenit eos dormientes; et ait Petro: &#x201c; Simon, dormis? Non potuisti una hora vigilare?</span>
	<span class="versiculo"><sup>38</sup> Vigilate et orate, ut non intretis in tentationem; spiritus quidem promptus, caro vero infirma &#x201d;.</span>
	<span class="versiculo"><sup>39</sup> Et iterum abiens oravit, eundem sermonem dicens.</span>
	<span class="versiculo"><sup>40</sup> Et veniens denuo invenit eos dormientes; erant enim oculi illorum ingravati, et ignorabant quid responderent ei.</span>
	<span class="versiculo"><sup>41</sup> Et venit tertio et ait illis: &#x201c; Dormite iam et requiescite? Sufficit, venit hora: ecce traditur Filius hominis in manus peccatorum.</span>
	<span class="versiculo"><sup>42</sup> Surgite, eamus; ecce, qui me tradit, prope est &#x201d;.</span>
	<span class="versiculo"><sup>43</sup> Et confestim, adhuc eo loquente, venit Iudas unus ex Duodecim, et cum illo turba cum gladiis et lignis a summis sacerdotibus et scribis et senioribus.</span>
	<span class="versiculo"><sup>44</sup> Dederat autem traditor eius signum eis dicens: &#x201c; Quemcumque osculatus fuero, ipse est; tenete eum et ducite caute &#x201d;.</span>
	<span class="versiculo"><sup>45</sup> Et cum venisset, statim accedens ad eum ait: &#x201c; Rabbi &#x201d;; et osculatus est eum.</span>
	<span class="versiculo"><sup>46</sup> At illi manus iniecerunt in eum et tenuerunt eum.</span>
	<span class="versiculo"><sup>47</sup> Unus autem quidam de circumstantibus educens gladium percussit servum summi sacerdotis et amputavit illi auriculam.</span>
	<span class="versiculo"><sup>48</sup> Et respondens Iesus ait illis: &#x201c; Tamquam ad latronem existis cum gladiis et lignis comprehendere me?</span>
	<span class="versiculo"><sup>49</sup> Cotidie eram apud vos in templo docens, et non me tenuistis; sed adimpleantur Scripturae &#x201d;.</span>
	<span class="versiculo"><sup>50</sup> Et relinquentes eum omnes fugerunt.</span>
	<span class="versiculo"><sup>51</sup> Et adulescens quidam sequebatur eum amictus sindone super nudo, et tenent eum;</span>
	<span class="versiculo"><sup>52</sup> at ille, reiecta sindone, nudus profugit.</span>
	<span class="versiculo"><sup>53</sup> Et adduxerunt Iesum ad summum sacerdotem; et conveniunt omnes summi sacerdotes et seniores et scribae.</span>
	<span class="versiculo"><sup>54</sup> Et Petrus a longe secutus est eum usque intro in atrium summi sacerdotis et sedebat cum ministris et calefaciebat se ad ignem.</span>
	<span class="versiculo"><sup>55</sup> Summi vero sacerdotes et omne concilium quaerebant adversus Iesum testimonium, ut eum morte afficerent, nec inveniebant.</span>
	<span class="versiculo"><sup>56</sup> Multi enim testimonium falsum dicebant adversus eum, et convenientia testimonia non erant.</span>
	<span class="versiculo"><sup>57</sup> Et quidam surgentes falsum testimonium ferebant adversus eum dicentes:</span>
	<span class="versiculo"><sup>58</sup> &#x201c; Nos audivimus eum dicentem: &#x201c;Ego dissolvam templum hoc manu factum et intra triduum aliud non manu factum aedificabo&#x201d; &#x201d;.</span>
	<span class="versiculo"><sup>59</sup> Et ne ita quidem conveniens erat testimonium illorum.</span>
	<span class="versiculo"><sup>60</sup> Et exsurgens summus sacerdos in medium interrogavit Iesum dicens: &#x201c; Non respondes quidquam ad ea, quae isti testantur adversum te? &#x201d;.</span>
	<span class="versiculo"><sup>61</sup> Ille autem tacebat et nihil respondit. Rursum summus sacerdos interrogabat eum et dicit ei: &#x201c; Tu es Christus filius Benedicti? &#x201d;.</span>
	<span class="versiculo"><sup>62</sup> Iesus autem dixit: &#x201c; Ego sum, et videbitis Filium hominis a dextris sedentem Virtutis et venientem cum nubibus caeli &#x201d;.</span>
	<span class="versiculo"><sup>63</sup> Summus autem sacerdos scindens vestimenta sua ait: &#x201c; Quid adhuc necessarii sunt nobis testes?</span>
	<span class="versiculo"><sup>64</sup> Audistis blasphemiam. Quid vobis videtur? &#x201d;. Qui omnes condemnaverunt eum esse reum mortis.</span>
	<span class="versiculo"><sup>65</sup> Et coeperunt quidam conspuere eum et velare faciem eius et colaphis eum caedere et dicere ei: &#x201c; Prophetiza &#x201d;; et ministri alapis eum caedebant.</span>
	<span class="versiculo"><sup>66</sup> Et cum esset Petrus in atrio deorsum, venit una ex ancillis summi sacerdotis</span>
	<span class="versiculo"><sup>67</sup> et, cum vidisset Petrum calefacientem se, aspiciens illum ait: &#x201c; Et tu cum hoc Nazareno, Iesu, eras! &#x201d;.</span>
	<span class="versiculo"><sup>68</sup> At ille negavit dicens: &#x201c; Neque scio neque novi quid tu dicas! &#x201d;. Et exiit foras ante atrium, et gallus cantavit.</span>
	<span class="versiculo"><sup>69</sup> Et ancilla, cum vidisset illum, rursus coepit dicere circumstantibus: &#x201c; Hic ex illis est! &#x201d;.</span>
	<span class="versiculo"><sup>70</sup> At ille iterum negabat. Et post pusillum rursus, qui astabant, dicebant Petro: &#x201c; Vere ex illis es, nam et Galilaeus es &#x201d;.</span>
	<span class="versiculo"><sup>71</sup> Ille autem coepit anathematizare et iurare: &#x201c; Nescio hominem istum, quem dicitis! &#x201d;.</span>
	<span class="versiculo"><sup>72</sup> Et statim iterum gallus cantavit; et recordatus est Petrus verbi, sicut dixerat ei Iesus: &#x201c; Priusquam gallus cantet bis, ter me negabis &#x201d;. Et coepit flere.</span>
</div>
