<div>
	<span class="capitulo">9</span>
	<span class="versiculo"><sup>1</sup> Et dicebat illis: &#x201c; Amen dico vobis: Sunt quidam de hic stantibus, qui non gustabunt mortem, donec videant regnum Dei venisse in virtute &#x201d;.</span>
	<span class="versiculo"><sup>2</sup> Et post dies sex assumit Iesus Petrum et Iacobum et Ioannem, et ducit illos in montem excelsum seorsum solos. Et transfiguratus est coram ipsis;</span>
	<span class="versiculo"><sup>3</sup> et vestimenta eius facta sunt splendentia, candida nimis, qualia fullo super terram non potest tam candida facere.</span>
	<span class="versiculo"><sup>4</sup> Et apparuit illis Elias cum Moyse, et erant loquentes cum Iesu.</span>
	<span class="versiculo"><sup>5</sup> Et respondens Petrus ait Iesu: &#x201c; Rabbi, bonum est nos hic esse; et faciamus tria tabernacula: tibi unum et Moysi unum et Eliae unum &#x201d;.</span>
	<span class="versiculo"><sup>6</sup> Non enim sciebat quid responderet; erant enim exterriti.</span>
	<span class="versiculo"><sup>7</sup> Et facta est nubes obumbrans eos, et venit vox de nube: &#x201c; Hic est Filius meus dilectus; audite illum &#x201d;.</span>
	<span class="versiculo"><sup>8</sup> Et statim circumspicientes neminem amplius viderunt nisi Iesum tantum secum.</span>
	<span class="versiculo"><sup>9</sup> Et descendentibus illis de monte, praecepit illis, ne cui, quae vidissent, narrarent, nisi cum Filius hominis a mortuis resurrexerit.</span>
	<span class="versiculo"><sup>10</sup> Et verbum continuerunt apud se, conquirentes quid esset illud: &#x201c; a mortuis resurgere &#x201d;.</span>
	<span class="versiculo"><sup>11</sup> Et interrogabant eum dicentes: &#x201c; Quid ergo dicunt scribae quia Eliam oporteat venire primum? &#x201d;.</span>
	<span class="versiculo"><sup>12</sup> Qui ait illis: &#x201c; Elias veniens primo, restituit omnia; et quomodo scriptum est super Filio hominis, ut multa patiatur et contemnatur?</span>
	<span class="versiculo"><sup>13</sup> Sed dico vobis: Et Elias venit; et fecerunt illi, quaecumque volebant, sicut scriptum est de eo &#x201d;.</span>
	<span class="versiculo"><sup>14</sup> Et venientes ad discipulos viderunt turbam magnam circa eos et scribas conquirentes cum illis.</span>
	<span class="versiculo"><sup>15</sup> Et confestim omnis populus videns eum stupefactus est, et accurrentes salutabant eum.</span>
	<span class="versiculo"><sup>16</sup> Et interrogavit eos: &#x201c; Quid inter vos conquiritis? &#x201d;.</span>
	<span class="versiculo"><sup>17</sup> Et respondit ei unus de turba: &#x201c; Magister, attuli filium meum ad te habentem spiritum mutum;</span>
	<span class="versiculo"><sup>18</sup> et ubicumque eum apprehenderit, allidit eum, et spumat et stridet dentibus et arescit. Et dixi discipulis tuis, ut eicerent illum, et non potuerunt &#x201d;.</span>
	<span class="versiculo"><sup>19</sup> Qui respondens eis dicit: &#x201c; O generatio incredula, quamdiu apud vos ero? Quamdiu vos patiar? Afferte illum ad me &#x201d;.</span>
	<span class="versiculo"><sup>20</sup> Et attulerunt illum ad eum. Et cum vidisset illum, spiritus statim conturbavit eum; et corruens in terram volutabatur spumans.</span>
	<span class="versiculo"><sup>21</sup> Et interrogavit patrem eius: &#x201c; Quantum temporis est, ex quo hoc ei accidit? &#x201d;. At ille ait: &#x201c; Ab infantia;</span>
	<span class="versiculo"><sup>22</sup> et frequenter eum etiam in ignem et in aquas misit, ut eum perderet; sed si quid potes, adiuva nos, misertus nostri &#x201d;.</span>
	<span class="versiculo"><sup>23</sup> Iesus autem ait illi: &#x201c; &#x201c;Si potes!&#x201d;. Omnia possibilia credenti &#x201d;.</span>
	<span class="versiculo"><sup>24</sup> Et continuo exclamans pater pueri aiebat: &#x201c; Credo; adiuva incredulitatem meam &#x201d;.</span>
	<span class="versiculo"><sup>25</sup> Et cum videret Iesus concurrentem turbam, comminatus est spiritui immundo dicens illi: &#x201c; Mute et surde spiritus, ego tibi praecipio: Exi ab eo et amplius ne introeas in eum &#x201d;.</span>
	<span class="versiculo"><sup>26</sup> Et clamans et multum discerpens eum exiit; et factus est sicut mortuus, ita ut multi dicerent: &#x201c; Mortuus est! &#x201d;.</span>
	<span class="versiculo"><sup>27</sup> Iesus autem tenens manum eius elevavit illum, et surrexit.</span>
	<span class="versiculo"><sup>28</sup> Et cum introisset in domum, discipuli eius secreto interrogabant eum: &#x201c; Quare nos non potuimus eicere eum? &#x201d;.</span>
	<span class="versiculo"><sup>29</sup> Et dixit illis: &#x201c; Hoc genus in nullo potest exire nisi in oratione &#x201d;.</span>
	<span class="versiculo"><sup>30</sup> Et inde profecti peragrabant Galilaeam; nec volebat quemquam scire.</span>
	<span class="versiculo"><sup>31</sup> Docebat enim discipulos suos et dicebat illis: &#x201c; Filius hominis traditur in manus hominum, et occident eum, et occisus post tres dies resurget &#x201d;.</span>
	<span class="versiculo"><sup>32</sup> At illi ignorabant verbum et timebant eum interrogare.</span>
	<span class="versiculo"><sup>33</sup> Et venerunt Capharnaum. Qui cum domi esset, interrogabat eos: &#x201c; Quid in via tractabatis? &#x201d;.</span>
	<span class="versiculo"><sup>34</sup> At illi tacebant. Siquidem inter se in via disputaverant, quis esset maior.</span>
	<span class="versiculo"><sup>35</sup> Et residens vocavit Duodecim et ait illis: &#x201c; Si quis vult primus esse, erit omnium novissimus et omnium minister &#x201d;.</span>
	<span class="versiculo"><sup>36</sup> Et accipiens puerum, statuit eum in medio eorum; quem ut complexus esset, ait illis:</span>
	<span class="versiculo"><sup>37</sup> &#x201c; Quisquis unum ex huiusmodi pueris receperit in nomine meo, me recipit; et, quicumque me susceperit, non me suscipit, sed eum qui me misit &#x201d;.</span>
	<span class="versiculo"><sup>38</sup> Dixit illi Ioannes: &#x201c; Magister, vidimus quendam in nomine tuo eicientem daemonia, et prohibebamus eum, quia non sequebatur nos &#x201d;.</span>
	<span class="versiculo"><sup>39</sup> Iesus autem ait: &#x201c; Nolite prohibere eum. Nemo est enim, qui faciat virtutem in nomine meo et possit cito male loqui de me;</span>
	<span class="versiculo"><sup>40</sup> qui enim non est adversum nos, pro nobis est.</span>
	<span class="versiculo"><sup>41</sup> Quisquis enim potum dederit vobis calicem aquae in nomine, quia Christi estis, amen dico vobis: Non perdet mercedem suam.</span>
	<span class="versiculo"><sup>42</sup> Et quisquis scandalizaverit unum ex his pusillis credentibus in me, bonum est ei magis, ut circumdetur mola asinaria collo eius, et in mare mittatur.</span>
	<span class="versiculo"><sup>43</sup> Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire in
gehennam, in ignem inexstinguibilem.</span>
	<span class="versiculo"><sup>(44)</sup> </span>
	<span class="versiculo"><sup>45</sup> Et si pes tuus te scandalizat, amputa illum: bonum est tibi claudum introire in vitam,
quam duos pedes habentem mitti in gehennam.</span>
	<span class="versiculo"><sup>(46)</sup> </span>
	<span class="versiculo"><sup>47</sup> Et si oculus tuus scandalizat te, eice eum: bonum est tibi luscum introire in regnum Dei, quam duos oculos habentem mitti in gehennam,</span>
	<span class="versiculo"><sup>48</sup> ubi vermis eorum non moritur, et ignis non exstinguitur;</span>
	<span class="versiculo"><sup>49</sup> omnis enim igne salietur.</span>
	<span class="versiculo"><sup>50</sup> Bonum est sal; quod si sal insulsum fuerit, in quo illud condietis? Habete in vobis sal et pacem habete inter vos &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
