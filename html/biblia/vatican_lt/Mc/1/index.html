<div>
	<span class="capitulo">1</span>
	<span class="versiculo"><sup>1</sup> Initium evangelii Iesu Christi Filii Dei.</span>
	<span class="versiculo"><sup>2</sup> Sicut scriptum est in Isaia propheta:
&#x201c; Ecce mitto angelum meum ante faciem tuam,
qui praeparabit viam tuam;</span>
	<span class="versiculo"><sup>3</sup> vox clamantis in deserto:
&#x201c;Parate viam Domini, rectas facite semitas eius&#x201d; &#x201d;,</span>
	<span class="versiculo"><sup>4</sup> fuit Ioannes Baptista in deserto praedicans baptismum paenitentiae in remissionem peccatorum.</span>
	<span class="versiculo"><sup>5</sup> Et egrediebatur ad illum omnis Iudaeae regio et Hierosolymitae universi et baptizabantur ab illo in Iordane flumine confitentes peccata sua.</span>
	<span class="versiculo"><sup>6</sup> Et erat Ioannes vestitus pilis cameli, et zona pellicea circa lumbos eius, et locustas et mel silvestre edebat.</span>
	<span class="versiculo"><sup>7</sup> Et praedicabat dicens: &#x201c; Venit fortior me post me, cuius non sum dignus procumbens solvere corrigiam calceamentorum eius.</span>
	<span class="versiculo"><sup>8</sup> Ego baptizavi vos aqua; ille vero baptizabit vos in Spiritu Sancto &#x201d;.</span>
	<span class="versiculo"><sup>9</sup> Et factum est in diebus illis, venit Iesus a Nazareth Galilaeae et baptizatus est in Iordane ab Ioanne.</span>
	<span class="versiculo"><sup>10</sup> Et statim ascendens de aqua vidit apertos caelos et Spiritum tamquam columbam descendentem in ipsum;</span>
	<span class="versiculo"><sup>11</sup> et vox facta est de caelis: &#x201c; Tu es Filius meus dilectus; in te complacui &#x201d;.</span>
	<span class="versiculo"><sup>12</sup> Et statim Spiritus expellit eum in desertum.</span>
	<span class="versiculo"><sup>13</sup> Et erat in deserto quadraginta diebus et tentabatur a Satana; eratque cum bestiis, et angeli ministrabant illi.</span>
	<span class="versiculo"><sup>14</sup> Postquam autem traditus est Ioannes, venit Iesus in Galilaeam praedicans evangelium Dei</span>
	<span class="versiculo"><sup>15</sup> et dicens: &#x201c; Impletum est tempus, et appropinquavit regnum Dei; paenitemini et credite evangelio &#x201d;.</span>
	<span class="versiculo"><sup>16</sup> Et praeteriens secus mare Galilaeae vidit Simonem et Andream fratrem Simonis mittentes in mare; erant enim piscatores.</span>
	<span class="versiculo"><sup>17</sup> Et dixit eis Iesus: &#x201c; Venite post me, et faciam vos fieri piscatores hominum &#x201d;.</span>
	<span class="versiculo"><sup>18</sup> Et protinus, relictis retibus, secuti sunt eum.</span>
	<span class="versiculo"><sup>19</sup> Et progressus pusillum vidit Iacobum Zebedaei et Ioannem fratrem eius, et ipsos in navi componentes retia,</span>
	<span class="versiculo"><sup>20</sup> et statim vocavit illos. Et, relicto patre suo Zebedaeo in navi cum mercennariis, abierunt post eum.</span>
	<span class="versiculo"><sup>21</sup> Et ingrediuntur Capharnaum. Et statim sabbatis ingressus synagogam docebat.</span>
	<span class="versiculo"><sup>22</sup> Et stupebant super doctrina eius: erat enim docens eos quasi potestatem habens et non sicut scribae.</span>
	<span class="versiculo"><sup>23</sup> Et statim erat in synagoga eorum homo in spiritu immundo; et exclamavit</span>
	<span class="versiculo"><sup>24</sup> dicens: &#x201c; Quid nobis et tibi, Iesu Nazarene? Venisti perdere nos? Scio qui sis: Sanctus Dei &#x201d;.</span>
	<span class="versiculo"><sup>25</sup> Et comminatus est ei Iesus dicens: &#x201c; Obmutesce et exi de homine! &#x201d;.</span>
	<span class="versiculo"><sup>26</sup> Et discerpens eum spiritus immundus et exclamans voce magna exivit ab eo.</span>
	<span class="versiculo"><sup>27</sup> Et mirati sunt omnes, ita ut conquirerent inter se dicentes: &#x201c; Quidnam est hoc? Doctrina nova cum potestate; et spiritibus immundis imperat, et oboediunt ei &#x201d;.</span>
	<span class="versiculo"><sup>28</sup> Et processit rumor eius statim ubique in omnem regionem Galilaeae.</span>
	<span class="versiculo"><sup>29</sup> Et protinus egredientes de synagoga venerunt in domum Simonis et Andreae cum Iacobo et Ioanne.</span>
	<span class="versiculo"><sup>30</sup> Socrus autem Simonis decumbebat febricitans; et statim dicunt ei de illa.</span>
	<span class="versiculo"><sup>31</sup> Et accedens elevavit eam apprehensa manu; et dimisit eam febris, et ministrabat eis.</span>
	<span class="versiculo"><sup>32</sup> Vespere autem facto, cum occidisset sol, afferebant ad eum omnes male habentes et daemonia habentes;</span>
	<span class="versiculo"><sup>33</sup> et erat omnis civitas congregata ad ianuam.</span>
	<span class="versiculo"><sup>34</sup> Et curavit multos, qui vexabantur variis languoribus, et daemonia multa eiecit et non sinebat loqui daemonia, quoniam sciebant eum.</span>
	<span class="versiculo"><sup>35</sup> Et diluculo valde mane surgens egressus est et abiit in desertum locum ibique orabat.</span>
	<span class="versiculo"><sup>36</sup> Et persecutus est eum Simon et qui cum illo erant;</span>
	<span class="versiculo"><sup>37</sup> et cum invenissent eum, dixerunt ei: &#x201c; Omnes quaerunt te! &#x201d;.</span>
	<span class="versiculo"><sup>38</sup> Et ait illis: &#x201c; Eamus alibi in proximos vicos, ut et ibi praedicem: ad hoc enim veni &#x201d;.</span>
	<span class="versiculo"><sup>39</sup> Et venit praedicans in synagogis eorum per omnem Galilaeam et daemonia eiciens.</span>
	<span class="versiculo"><sup>40</sup> Et venit ad eum leprosus deprecans eum et genu flectens et dicens ei: &#x201c; Si vis, potes me mundare &#x201d;.</span>
	<span class="versiculo"><sup>41</sup> Et misertus extendens manum suam tetigit eum et ait illi: &#x201c; Volo, mundare! &#x201d;;</span>
	<span class="versiculo"><sup>42</sup> et statim discessit ab eo lepra, et mundatus est.</span>
	<span class="versiculo"><sup>43</sup> Et infremuit in eum statimque eiecit illum</span>
	<span class="versiculo"><sup>44</sup> et dicit ei: &#x201c;Vide, nemini quidquam dixeris; sed vade, ostende te sacerdoti et offer pro emundatione tua, quae praecepit Moyses, in testimonium illis &#x201d;.</span>
	<span class="versiculo"><sup>45</sup> At ille egressus coepit praedicare multum et diffamare sermonem, ita ut iam non posset manifesto in civitatem introire, sed foris in desertis locis erat; et conveniebant ad eum undique.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
