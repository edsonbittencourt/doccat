<div>
	<span class="capitulo">5</span>
	<span class="versiculo"><sup>1</sup> Et venerunt trans fretum maris in regionem Gerasenorum.</span>
	<span class="versiculo"><sup>2</sup> Et exeunte eo de navi, statim occurrit ei de monumentis homo in spiritu immundo,</span>
	<span class="versiculo"><sup>3</sup> qui domicilium habebat in monumentis; et neque catenis iam quisquam eum poterat ligare,</span>
	<span class="versiculo"><sup>4</sup> quoniam saepe compedibus et catenis vinctus dirupisset catenas et compedes comminuisset, et nemo poterat eum domare;</span>
	<span class="versiculo"><sup>5</sup> et semper nocte ac die in monumentis et in montibus erat clamans et concidens se lapidibus.</span>
	<span class="versiculo"><sup>6</sup> Et videns Iesum a longe cucurrit et adoravit eum</span>
	<span class="versiculo"><sup>7</sup> et clamans voce magna dicit: &#x201c; Quid mihi et tibi, Iesu, fili Dei Altissimi? Adiuro te per Deum, ne me torqueas &#x201d;.</span>
	<span class="versiculo"><sup>8</sup> Dicebat enim illi: &#x201c; Exi, spiritus immunde, ab homine &#x201d;.</span>
	<span class="versiculo"><sup>9</sup> Et interrogabat eum: &#x201c; Quod tibi nomen est? &#x201d;. Et dicit ei: &#x201c; Legio nomen mihi est, quia multi sumus &#x201d;.</span>
	<span class="versiculo"><sup>10</sup> Et deprecabatur eum multum, ne se expelleret extra regionem.</span>
	<span class="versiculo"><sup>11</sup> Erat autem ibi circa montem grex porcorum magnus pascens;</span>
	<span class="versiculo"><sup>12</sup> et deprecati sunt eum dicentes: &#x201c; Mitte nos in porcos, ut in eos introeamus &#x201d;.</span>
	<span class="versiculo"><sup>13</sup> Et concessit eis. Et exeuntes spiritus immundi introierunt in porcos. Et magno impetu grex ruit per praecipitium in mare, ad duo milia, et suffocabantur in mari.</span>
	<span class="versiculo"><sup>14</sup> Qui autem pascebant eos, fugerunt et nuntiaverunt in civitatem et in agros; et egressi sunt videre quid esset facti.</span>
	<span class="versiculo"><sup>15</sup> Et veniunt ad Iesum; et vident illum, qui a daemonio vexabatur, sedentem, vestitum et sanae mentis, eum qui legionem habuerat, et timuerunt.</span>
	<span class="versiculo"><sup>16</sup> Et qui viderant, narraverunt illis qualiter factum esset ei, qui daemonium habuerat, et de porcis.</span>
	<span class="versiculo"><sup>17</sup> Et rogare eum coeperunt, ut discederet a finibus eorum.</span>
	<span class="versiculo"><sup>18</sup> Cumque ascenderet navem, qui daemonio vexatus fuerat, deprecabatur eum, ut esset cum illo.</span>
	<span class="versiculo"><sup>19</sup> Et non admisit eum, sed ait illi: &#x201c; Vade in domum tuam ad tuos et annuntia illis quanta tibi Dominus fecerit et misertus sit tui &#x201d;.</span>
	<span class="versiculo"><sup>20</sup> Et abiit et coepit praedicare in Decapoli quanta sibi fecisset Iesus, et omnes mirabantur.</span>
	<span class="versiculo"><sup>21</sup> Et cum transcendisset Iesus in navi rursus trans fretum, convenit turba multa ad illum, et erat circa mare.</span>
	<span class="versiculo"><sup>22</sup> Et venit quidam de archisynagogis nomine Iairus et videns eum procidit ad pedes eius</span>
	<span class="versiculo"><sup>23</sup> et deprecatur eum multum dicens: &#x201c; Filiola mea in extremis est; veni, impone manus super eam, ut salva sit et vivat &#x201d;.</span>
	<span class="versiculo"><sup>24</sup> Et abiit cum illo. Et sequebatur eum turba multa et comprimebant illum.</span>
	<span class="versiculo"><sup>25</sup> Et mulier, quae erat in profluvio sanguinis annis duodecim</span>
	<span class="versiculo"><sup>26</sup> et fuerat multa perpessa a compluribus medicis et erogaverat omnia sua nec quidquam profecerat, sed magis deterius habebat,</span>
	<span class="versiculo"><sup>27</sup> cum audisset de Iesu, venit in turba retro et tetigit vestimentum eius;</span>
	<span class="versiculo"><sup>28</sup> dicebat enim: &#x201c; Si vel vestimenta eius tetigero, salva ero &#x201d;.</span>
	<span class="versiculo"><sup>29</sup> Et confestim siccatus est fons sanguinis eius, et sensit corpore quod sanata esset a plaga.</span>
	<span class="versiculo"><sup>30</sup> Et statim Iesus cognoscens in semetipso virtutem, quae exierat de eo, conversus ad turbam aiebat: &#x201c; Quis tetigit vestimenta mea? &#x201d;.</span>
	<span class="versiculo"><sup>31</sup> Et dicebant ei discipuli sui: &#x201c; Vides turbam comprimentem te et dicis: &#x201c;Quis me tetigit?&#x201d; &#x201d;.</span>
	<span class="versiculo"><sup>32</sup> Et circumspiciebat videre eam, quae hoc fecerat.</span>
	<span class="versiculo"><sup>33</sup> Mulier autem timens et tremens, sciens quod factum esset in se, venit et procidit ante eum et dixit ei omnem veritatem.</span>
	<span class="versiculo"><sup>34</sup> Ille autem dixit ei: &#x201c; Filia, fides tua te salvam fecit. Vade in pace et esto sana a plaga tua &#x201d;.</span>
	<span class="versiculo"><sup>35</sup> Adhuc eo loquente, veniunt ab archisynagogo dicentes: &#x201c; Filia tua mortua est; quid ultra vexas magistrum? &#x201d;.</span>
	<span class="versiculo"><sup>36</sup> Iesus autem, verbo, quod dicebatur, audito, ait archisynagogo: &#x201c; Noli timere; tantummodo crede! &#x201d;.</span>
	<span class="versiculo"><sup>37</sup> Et non admisit quemquam sequi se nisi Petrum et Iacobum et Ioannem fratrem Iacobi.</span>
	<span class="versiculo"><sup>38</sup> Et veniunt ad domum archisynagogi; et videt tumultum et flentes et eiulantes multum,</span>
	<span class="versiculo"><sup>39</sup> et ingressus ait eis: &#x201c; Quid turbamini et ploratis? Puella non est mortua, sed dormit &#x201d;.</span>
	<span class="versiculo"><sup>40</sup> Et irridebant eum. Ipse vero, eiectis omnibus, assumit patrem puellae et matrem et, qui secum erant, et ingreditur, ubi erat puella;</span>
	<span class="versiculo"><sup>41</sup> et tenens manum puellae ait illi: &#x201c; Talitha, qum! &#x201d; &#x2014; quod est interpretatum: &#x201c; Puella, tibi dico: Surge! &#x201d; - .</span>
	<span class="versiculo"><sup>42</sup> Et confestim surrexit puella et ambulabat; erat enim annorum duodecim. Et obstupuerunt continuo stupore magno.</span>
	<span class="versiculo"><sup>43</sup> Et praecepit illis vehementer, ut nemo id sciret, et dixit dari illi manducare.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
