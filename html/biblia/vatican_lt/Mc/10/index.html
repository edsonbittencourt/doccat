<div>
	<span class="capitulo">10</span>
	<span class="versiculo"><sup>1</sup> Et inde exsurgens venit in fines Iudaeae ultra Iordanem; et conveniunt iterum turbae ad eum, et, sicut consueverat, iterum docebat illos.</span>
	<span class="versiculo"><sup>2</sup> Et accedentes pharisaei interrogabant eum, si licet viro uxorem dimittere, tentantes eum.</span>
	<span class="versiculo"><sup>3</sup> At ille respondens dixit eis: &#x201c; Quid vobis praecepit Moyses? &#x201d;.</span>
	<span class="versiculo"><sup>4</sup> Qui dixerunt: &#x201c; Moyses permisit libellum repudii scribere et dimittere &#x201d;.</span>
	<span class="versiculo"><sup>5</sup> Iesus autem ait eis: &#x201c; Ad duritiam cordis vestri scripsit vobis praeceptum istud.</span>
	<span class="versiculo"><sup>6</sup> Ab initio autem creaturae masculum et feminam fecit eos.</span>
	<span class="versiculo"><sup>7</sup> Propter hoc relinquet homo patrem suum et matrem et adhaerebit ad uxorern suam,</span>
	<span class="versiculo"><sup>8</sup> et erunt duo in carne una; itaque iam non sunt duo sed una caro.</span>
	<span class="versiculo"><sup>9</sup> Quod ergo Deus coniunxit, homo non separet &#x201d;.</span>
	<span class="versiculo"><sup>10</sup> Et domo iterum discipuli de hoc interrogabant eum.</span>
	<span class="versiculo"><sup>11</sup> Et dicit illis: &#x201c; Quicumque dimiserit uxorem suam et aliam duxerit, adulterium committit in eam;</span>
	<span class="versiculo"><sup>12</sup> et si ipsa dimiserit virum suum et alii nupserit, moechatur &#x201d;.</span>
	<span class="versiculo"><sup>13</sup> Et offerebant illi parvulos, ut tangeret illos; discipuli autem comminabantur eis.</span>
	<span class="versiculo"><sup>14</sup> At videns Iesus, indigne tulit et ait illis: &#x201c; Sinite parvulos venire ad me. Ne prohibueritis eos; talium est enim regnum Dei.</span>
	<span class="versiculo"><sup>15</sup> Amen dico vobis: Quisquis non receperit regnum Dei velut parvulus, non intrabit in illud &#x201d;.</span>
	<span class="versiculo"><sup>16</sup> Et complexans eos benedicebat imponens manus super illos.</span>
	<span class="versiculo"><sup>17</sup> Et cum egrederetur in viam, accurrens quidam et, genu flexo ante eum, rogabat eum: &#x201c; Magister bone, quid faciam ut vitam aeternam percipiam? &#x201d;.</span>
	<span class="versiculo"><sup>18</sup> Iesus autem dixit ei: &#x201c; Quid me dicis bonum? Nemo bonus, nisi unus Deus.</span>
	<span class="versiculo"><sup>19</sup> Praecepta nosti: ne occidas, ne adulteres, ne fureris, ne falsum testimonium dixeris, ne fraudem feceris, honora patrem tuum et matrem &#x201d;.</span>
	<span class="versiculo"><sup>20</sup> Ille autem dixit ei: &#x201c; Magister, haec omnia conservavi a iuventute mea &#x201d;.</span>
	<span class="versiculo"><sup>21</sup> Iesus autem intuitus eum dilexit eum et dixit illi: &#x201c; Unum tibi deest: vade, quaecumque habes, vende et da pauperibus et habebis thesaurum in caelo; et veni, sequere me &#x201d;.</span>
	<span class="versiculo"><sup>22</sup> Qui contristatus in hoc verbo, abiit maerens: erat enim habens possessiones multas.</span>
	<span class="versiculo"><sup>23</sup> Et circumspiciens Iesus ait discipulis suis: &#x201c; Quam difficile, qui pecunias habent, in regnum Dei introibunt &#x201d;.</span>
	<span class="versiculo"><sup>24</sup> Discipuli autem obstupescebant in verbis eius. At Iesus rursus respondens ait illis: &#x201c; Filii, quam diffficile est in regnum Dei introire.</span>
	<span class="versiculo"><sup>25</sup> Facilius est camelum per foramen acus transire quam divitem intrare in regnum Dei &#x201d;.</span>
	<span class="versiculo"><sup>26</sup> Qui magis admirabantur dicentes ad semetipsos: &#x201c; Et quis potest salvus fieri? &#x201d;.</span>
	<span class="versiculo"><sup>27</sup> Intuens illos Iesus ait: &#x201c; Apud homines impossibile est sed non apud Deum: omnia enim possibilia sunt apud Deum &#x201d;.</span>
	<span class="versiculo"><sup>28</sup> Coepit Petrus ei dicere: &#x201c; Ecce nos dimisimus omnia et secuti sumus te &#x201d;.</span>
	<span class="versiculo"><sup>29</sup> Ait Iesus: &#x201c; Amen dico vobis: Nemo est, qui reliquerit domum aut fratres aut sorores aut matrem aut patrem aut filios aut agros propter me et propter evangelium,</span>
	<span class="versiculo"><sup>30</sup> qui non accipiat centies tantum nunc in tempore hoc, domos et fratres et sorores et matres et filios et agros cum persecutionibus, et in saeculo futuro vitam aeternam.</span>
	<span class="versiculo"><sup>31</sup> Multi autem erunt primi novissimi, et novissimi primi &#x201d;.</span>
	<span class="versiculo"><sup>32</sup> Erant autem in via ascendentes in Hierosolymam, et praecedebat illos Iesus, et stupebant; illi autem sequentes timebant. Et assumens iterum Duodecim coepit illis dicere, quae essent ei eventura:</span>
	<span class="versiculo"><sup>33</sup> &#x201c; Ecce ascendimus in Hierosolymam; et Filius hominis tradetur principibus sacerdotum et scribis, et damnabunt eum morte et tradent eum gentibus</span>
	<span class="versiculo"><sup>34</sup> et illudent ei et conspuent eum et flagellabunt eum et interficient eum, et post tres dies resurget &#x201d;.</span>
	<span class="versiculo"><sup>35</sup> Et accedunt ad eum Iacobus et Ioannes filii Zebedaei dicentes ei: &#x201c; Magister, volumus, ut quodcumque petierimus a te, facias nobis &#x201d;.</span>
	<span class="versiculo"><sup>36</sup> At ille dixit eis: &#x201c; Quid vultis, ut faciam vobis? &#x201d;.</span>
	<span class="versiculo"><sup>37</sup> Illi autem dixerunt ei: &#x201c; Da nobis, ut unus ad dexteram tuam et alius ad sinistram sedeamus in gloria tua &#x201d;.</span>
	<span class="versiculo"><sup>38</sup> Iesus autem ait eis: &#x201c; Nescitis quid petatis. Potestis bibere calicem, quem ego bibo, aut baptismum, quo ego baptizor, baptizari? &#x201d;.</span>
	<span class="versiculo"><sup>39</sup> At illi dixerunt ei: &#x201c; Possumus &#x201d;. Iesus autem ait eis: &#x201c; Calicem quidem, quem ego bibo, bibetis et baptismum, quo ego baptizor, baptizabimini;</span>
	<span class="versiculo"><sup>40</sup> sedere autem ad dexteram meam vel ad sinistram non est meum dare, sed quibus paratum est &#x201d;.</span>
	<span class="versiculo"><sup>41</sup> Et audientes decem coeperunt indignari de Iacobo et Ioanne.</span>
	<span class="versiculo"><sup>42</sup> Et vocans eos Iesus ait illis: &#x201c; Scitis quia hi, qui videntur principari gentibus, dominantur eis, et principes eorum potestatem habent ipsorum.</span>
	<span class="versiculo"><sup>43</sup> Non ita est autem in vobis, sed quicumque voluerit fieri maior inter vos, erit vester minister;</span>
	<span class="versiculo"><sup>44</sup> et, quicumque voluerit in vobis primus esse, erit omnium servus;</span>
	<span class="versiculo"><sup>45</sup> nam et Filius hominis non venit, ut ministraretur ei, sed ut ministraret et daret animam suam redemptionem pro multis &#x201d;.</span>
	<span class="versiculo"><sup>46</sup> Et veniunt Ierichum. Et proficiscente eo de Iericho et discipulis eius et plurima multitudine, filius Timaei Bartimaeus caecus sedebat iuxta viam mendicans.</span>
	<span class="versiculo"><sup>47</sup> Qui cum audisset quia Iesus Nazarenus est, coepit clamare et dicere: &#x201c; Fili David Iesu, miserere mei! &#x201d;.</span>
	<span class="versiculo"><sup>48</sup> Et comminabantur ei multi, ut taceret; at ille multo magis clamabat: &#x201c; Fili David, miserere mei! &#x201d;.</span>
	<span class="versiculo"><sup>49</sup> Et stans Iesus dixit: &#x201c; Vocate illum &#x201d;. Et vocant caecum dicentes ei: &#x201c; Animaequior esto. Surge, vocat te &#x201d;.</span>
	<span class="versiculo"><sup>50</sup> Qui, proiecto vestimento suo, exsiliens venit ad Iesum.</span>
	<span class="versiculo"><sup>51</sup> Et respondens ei Iesus dixit: &#x201c; Quid vis tibi faciam? &#x201d;. Caecus autem dixit ei: &#x201c; Rabboni, ut videam &#x201d;.</span>
	<span class="versiculo"><sup>52</sup> Et Iesus ait illi: &#x201c; Vade; fides tua te salvum fecit &#x201d;. Et confestim vidit et sequebatur eum in via.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_nt_evang-marcum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
