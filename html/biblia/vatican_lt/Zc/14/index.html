<div>
    <span class="capitulo">14</span>
    <span class="versiculo"><sup>1</sup> Ecce venit dies Domino, et dividentur spolia tua in medio tui,</span>
    <span class="versiculo"><sup>2</sup> et congregabo omnes gentes ad Ierusalem in proelium, et capietur civitas, et vastabuntur domus, et mulieres violabuntur; et egredietur media pars civitatis in captivitatem, et reliquum populi non auferetur ex urbe.</span>
    <span class="versiculo"><sup>3</sup> Et egredietur Dominus et proeliabitur contra gentes illas, sicut proeliatus est in die certaminis.</span>
    <span class="versiculo"><sup>4</sup> Et stabunt pedes eius in die illa super montem Olivarum, qui est contra Ierusalem ad orientem; et scindetur mons Olivarum ex media parte sui ad orientem et ad occidentem, praerupto grandi valde, et separabitur medium montis ad aquilonem et medium eius ad meridiem.</span>
    <span class="versiculo"><sup>5</sup> Et fugietis ad vallem montium eorum, quoniam vallis montium pertinget usque ad Iasol; et fugietis, sicut fugistis a facie terraemotus in diebus Oziae regis Iudae, et veniet Dominus Deus meus, omnesque sancti cum eo.</span>
    <span class="versiculo"><sup>6</sup> Erit: in die illa non erit lux sed frigus et gelu;</span>
    <span class="versiculo"><sup>7</sup> et erit dies una, quae nota est Domino, non dies neque nox; et in tempore vesperi erit lux.</span>
    <span class="versiculo"><sup>8</sup> Et erit: in die illa exibunt aquae vivae de Ierusalem, medium earum ad mare orientale, et medium earum ad mare occidentale: in aestate et in hieme erunt.</span>
    <span class="versiculo"><sup>9</sup> Et erit Dominus rex super omnem terram: in die illa erit Dominus unus, et erit nomen eius unum.</span>
    <span class="versiculo"><sup>10</sup> Et revertetur omnis terra in desertum, a Gabaa usque ad Remmon ad austrum Ierusalem, quae exaltabitur et habitabitur in loco suo, a porta Beniamin usque ad locum portae Prioris, et usque ad portam Angulorum, et a turre Hananeel usque ad Torcularia regis.</span>
    <span class="versiculo"><sup>11</sup> Et habitabunt in ea, et anathema non erit amplius; sed habitabitur Ierusalem secura.</span>
    <span class="versiculo"><sup>12</sup> Et haec erit plaga, qua percutiet Dominus omnes gentes, quae pugnaverunt adversus Ierusalem: tabescet caro uniuscuiusque stantis super pedes suos, et oculi eius contabescent in foraminibus suis, et lingua eius contabescet in ore suo.</span>
    <span class="versiculo"><sup>13</sup> In die illa erit tumultus Domini magnus in eis, et apprehendet vir manum proximi sui, et elevabitur manus eius super manum proximi sui.</span>
    <span class="versiculo"><sup>14</sup> Sed et Iudas pugnabit in Ierusalem, et congregabuntur divitiae omnium gentium in circuitu, aurum et argentum et vestes multae nimis.</span>
    <span class="versiculo"><sup>15</sup> Et sic erit ruina equi, muli, cameli et asini et omnium iumentorum, quae fuerint in castris illis, sicut ruina haec.</span>
    <span class="versiculo"><sup>16</sup> Et omnes, qui reliqui fuerint de universis gentibus, quae venerunt contra Ierusalem, ascendent ab anno in annum, ut adorent Regem, Dominum exercituum, et celebrent festivitatem Tabernaculorum.</span>
    <span class="versiculo"><sup>17</sup> Et erit: qui non ascenderit de familiis terrae ad Ierusalem, ut adoret Regem, Dominum exercituum, non erit super eos imber.</span>
    <span class="versiculo"><sup>18</sup> Quod et si familia Aegypti non ascenderit et non venerit, super eos erit plaga, qua percutit Dominus gentes, quae non ascenderint ad celebrandam festivitatem Tabernaculorum.</span>
    <span class="versiculo"><sup>19</sup> Haec erit poena Aegypti, et haec poena omnium gentium, quae non ascenderint ad celebrandam festivitatem Tabernaculorum.</span>
    <span class="versiculo"><sup>20</sup> In die illa erit super tintinnabula equorum; &#x201c;Sanctum Domino&#x201d;; et erunt lebetes in domo Domini quasi phialae coram altari.</span>
    <span class="versiculo"><sup>21</sup> Et erit omnis lebes in Ierusalem et in Iuda sanctificatus Domino exercituum; et venient omnes immolantes et sument ex eis et coquent in eis, et non erit mercator ultra in domo Domini exercituum in die illo &#x201d;.</span>
</div>
