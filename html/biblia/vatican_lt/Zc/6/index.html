<div>
	<span class="capitulo">6</span>
	<span class="versiculo"><sup>1</sup> Et rursus levavi oculos meos et vidi: et ecce quattuor quadrigae egredientes de medio duorum montium; et montes, montes aerei.</span>
	<span class="versiculo"><sup>2</sup> In quadriga prima equi rufi, et in quadriga secunda equi nigri,</span>
	<span class="versiculo"><sup>3</sup> et in quadriga tertia equi albi, et in quadriga quarta equi varii.</span>
	<span class="versiculo"><sup>4</sup> Et respondi et dixi ad angelum, qui loquebatur in me: &#x201c;Quid sunt haec, domine mi?&#x201d;.</span>
	<span class="versiculo"><sup>5</sup> Et respondit angelus et ait ad me: &#x201c;Isti sunt quattuor venti caeli, qui egrediuntur, postquam steterunt coram Dominatore omnis terrae&#x201d;.</span>
	<span class="versiculo"><sup>6</sup> In qua erant equi nigri, egrediebantur in terram aquilonis, et albi egressi sunt post eos, et varii egressi sunt ad terram austri.</span>
	<span class="versiculo"><sup>7</sup> Et equi fortes exierunt et quaerebant ire et discurrere per terram. Et dixit: &#x201c;Ite, perambulate terram&#x201d;. Et perambulaverunt terram.</span>
	<span class="versiculo"><sup>8</sup> Et vocavit me et locutus est ad me dicens: &#x201c;Ecce, qui egrediuntur in terram aquilonis requiescere fecerunt spiritum meum in terra aquilonis&#x201d;.</span>
	<span class="versiculo"><sup>9</sup> Et factum est verbum Domini ad me dicens:</span>
	<span class="versiculo"><sup>10</sup> &#x201c;Sume ab his, qui de captivitate sunt, ab Holdai et a Thobia et ab Iedaia, et venies tu in die illa et intrabis domum Iosiae filii Sophoniae, qui venerunt de Babylone.</span>
	<span class="versiculo"><sup>11</sup> Et sumes argentum et aurum et facies coronam et pones in capite Iesua filii Iosedec, sacerdotis magni,</span>
	<span class="versiculo"><sup>12</sup> et loqueris ad eum dicens: Haec ait Dominus exercituum dicens: Ecce vir, Germen nomen eius; et in loco suo aliquid germinabit et aedificabit templum Domini.</span>
	<span class="versiculo"><sup>13</sup> Et ipse exstruet templum Domini; et ipse portabit gloriam et sedebit et dominabitur super solio suo; et erit sacerdos ad dexteram eius, et consilium pacis erit inter illos duos.</span>
	<span class="versiculo"><sup>14</sup> Et corona erit Helem et Thobiae et Iedaiae et Hen filio Sophoniae memoriale in templo Domini.</span>
	<span class="versiculo"><sup>15</sup> Et qui procul sunt, venient et aedificabunt in templo Domini; et scietis quia Dominus exercituum misit me ad vos. Erit autem hoc, si oboedieritis voci Domini Dei vestri&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
