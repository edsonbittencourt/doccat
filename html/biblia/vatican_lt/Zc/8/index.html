<div>
	<span class="capitulo">8</span>
	<span class="versiculo"><sup>1</sup> Et factum est verbum Domini exercituum dicens:</span>
	<span class="versiculo"><sup>2</sup> &#x201c; Haec dicit Dominus exercituum:
Zelatus sum Sion zelo magno
et ardore magno zelatus sum eam.</span>
	<span class="versiculo"><sup>3</sup> Haec dicit Dominus: Reversus sum ad Sion et habitabo in medio Ierusalem; et vocabitur Ierusalem civitas Veritatis, et mons Domini exercituum mons Sanctitatis.</span>
	<span class="versiculo"><sup>4</sup> Haec dicit Dominus exercituum: Adhuc sedebunt senes et anus in plateis Ierusalem et unusquisque cum baculo suo in manu sua prae multitudine dierum;</span>
	<span class="versiculo"><sup>5</sup> et plateae civitatis complebuntur pueris et puellis ludentibus in plateis eius.</span>
	<span class="versiculo"><sup>6</sup> Haec dicit Dominus exercituum: Si videbitur difficile in oculis reliquiarum populi huius in diebus illis, numquid etiam in oculis meis difficile erit?, dicit Dominus exercituum.</span>
	<span class="versiculo"><sup>7</sup> Haec dicit Dominus exercituum:
Ecce ego salvabo populum meum de terra orientis
et de terra occasus solis:</span>
	<span class="versiculo"><sup>8</sup> et adducam eos,
et habitabunt in medio Ierusalem;
et erunt mihi in populum,
et ego ero eis in Deum
in veritate et iustitia.</span>
	<span class="versiculo"><sup>9</sup> Haec dicit Dominus exercituum: Confortentur manus vestrae, qui auditis in his diebus sermones istos per os prophetarum in die, qua fundata est domus Domini exercituum, ut templum aedificaretur.</span>
	<span class="versiculo"><sup>10</sup> Siquidem ante dies istos
merces hominis non erat,
nec merces iumenti erat,
neque introeunti neque exeunti
erat pax prae tribulatione;
et dimisi omnes homines,
unumquemque contra proximum suum.</span>
	<span class="versiculo"><sup>11</sup> Nunc autem non iuxta dies priores ego sum
reliquiis populi huius,
dicit Dominus exercituum;</span>
	<span class="versiculo"><sup>12</sup> sed semen pacis erit:
vinea dabit fructum suum,
et terra dabit proventum suum,
et possidere faciam
reliquias populi huius
universa haec.</span>
	<span class="versiculo"><sup>13</sup> Et erit: sicut eratis maledictio in gentibus, domus Iudae et domus Israel, sic salvabo vos, et eritis benedictio. Nolite timere; confortentur manus vestrae.</span>
	<span class="versiculo"><sup>14</sup> Quia haec dicit Dominus exercituum: Sicut cogitavi, ut affligerem vos, cum ad iracundiam provocassent patres vestri me, dicit Dominus exercituum,</span>
	<span class="versiculo"><sup>15</sup> et non sum misertus, sic conversus cogitavi in diebus istis, ut benefaciam Ierusalem et domui Iudae; nolite timere.</span>
	<span class="versiculo"><sup>16</sup> Haec sunt ergo, quae facietis: Loquimini veritatem unusquisque cum proximo suo et iudicium pacis iudicate in portis vestris,</span>
	<span class="versiculo"><sup>17</sup> et unusquisque malum contra amicum suum ne cogitetis in cordibus vestris et iuramentum mendax ne diligatis: omnia enim haec sunt quae odi &#x201d;, dicit Dominus.</span>
	<span class="versiculo"><sup>18</sup> Et factum est verbum Domini exercituum ad me dicens:</span>
	<span class="versiculo"><sup>19</sup> &#x201c; Haec dicit Dominus exercituum: Ieiunium quarti et ieiunium quinti et ieiunium septimi et ieiunium decimi erit domui Iudae in gaudium et laetitiam et in sollemnitates praeclaras; veritatem tantum et pacem diligite.</span>
	<span class="versiculo"><sup>20</sup> Haec dicit Dominus exercituum: Adhuc venient populi et habitatores civitatum magnarum,</span>
	<span class="versiculo"><sup>21</sup> et ibunt habitatores unius ad alteram dicentes: &#x201c;Eamus, ut deprecemur faciem Domini et quaeramus Dominum exercituum; vadam etiam ego&#x201d;.</span>
	<span class="versiculo"><sup>22</sup> Et venient populi multi et gentes robustae ad quaerendum Dominum exercituum in Ierusalem et deprecandam faciem Domini.</span>
	<span class="versiculo"><sup>23</sup> Haec dicit Dominus exercituum: In diebus illis apprehendent decem homines ex omnibus linguis gentium, apprehendent fimbriam viri Iudaei dicentes: &#x201c;Ibimus vobiscum; audivimus enim quoniam Deus vobiscum est&#x201d; &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
