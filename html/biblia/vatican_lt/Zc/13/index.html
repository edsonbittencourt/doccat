<div>
	<span class="capitulo">13</span>
	<span class="versiculo"><sup>1</sup> In die illa erit fons patens domui David et habitantibus Ierusalem pro peccatis et immunditia.</span>
	<span class="versiculo"><sup>2</sup> Et erit in die illa, dicit Dominus exercituum, disperdam nomina idolorum de terra, et non memorabuntur ultra; et pseudoprophetas et spiritum immundum auferam de terra.</span>
	<span class="versiculo"><sup>3</sup> Et erit: cum prophetaverit quispiam ultra, dicent ei pater eius et mater eius, qui genuerunt eum: &#x201c;Non vives, quia mendacium locutus es in nomine Domini&#x201d;; et configent eum pater eius et mater eius, qui genuerunt eum, cum prophetaverit.</span>
	<span class="versiculo"><sup>4</sup> Et erit: in die illa confundentur prophetae, unusquisque ex visione sua, cum prophetaverit; nec operientur pallio saccino, ut mentiantur,</span>
	<span class="versiculo"><sup>5</sup> sed dicet: &#x201c;Non sum propheta; homo operans terram ego sum, quoniam terra est possessio mea ab adulescentia mea&#x201d;.</span>
	<span class="versiculo"><sup>6</sup> Et dicetur ei: &#x201c;Quid sunt plagae istae in medio manuum tuarum?&#x201d;. Et dicet: &#x201c;His plagatus sum in domo eorum, qui diligebant me&#x201d;.</span>
	<span class="versiculo"><sup>7</sup> Framea, suscitare super pastorem meum
et super virum cohaerentem mihi,
dicit Dominus exercituum.
Percute pastorem, et dispergentur oves,
et convertam manum meam contra parvulos.</span>
	<span class="versiculo"><sup>8</sup> Et erit in omni terra,
dicit Dominus:
partes duae in ea dispergentur et deficient,
et tertia pars relinquetur in ea;</span>
	<span class="versiculo"><sup>9</sup> et ducam tertiam partem per ignem
et purgabo eos, sicut purgatur argentum,
et probabo eos, sicut probatur aurum:
ipse vocabit nomen meum,
et ego exaudiam eum.
Dicam: Populus meus est ille;
et ipse dicet: &#x201c;Dominus est Deus meus&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
