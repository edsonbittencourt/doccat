<div>
	<span class="capitulo">3</span>
	<span class="versiculo"><sup>1</sup> Et ostendit mihi Iesua sacerdotem magnum stantem coram angelo Domini; et Satan stabat a dextris eius, ut adversaretur ei.</span>
	<span class="versiculo"><sup>2</sup> Et dixit angelus Domini ad Satan: &#x201c;Increpet Dominus in te, Satan! Et increpet Dominus in te, qui elegit Ierusalem! Numquid non iste torris est erutus de igne?&#x201d;.</span>
	<span class="versiculo"><sup>3</sup> Et Iesua erat indutus vestibus sordidis et stabat ante faciem angeli.</span>
	<span class="versiculo"><sup>4</sup> Qui respondit et ait ad eos, qui stabant coram se, dicens: &#x201c;Auferte vestimenta sordida ab eo&#x201d;. Et dixit ad eum: &#x201c;Ecce, abstuli a te iniquitatem tuam; induam te mutatoriis&#x201d;.</span>
	<span class="versiculo"><sup>5</sup> Et dixit: &#x201c;Ponite cidarim mundam super caput eius&#x201d;. Et posuerunt cidarim mundam super caput eius et induerunt eum vestibus; et angelus Domini stabat.</span>
	<span class="versiculo"><sup>6</sup> Et contestabatur angelus Domini Iesua dicens:</span>
	<span class="versiculo"><sup>7</sup> &#x201c;Haec dicit Dominus exercituum: Si in viis meis ambulaveris et ministerium meum custodieris, tu quoque iudicabis domum meam et custodies atria mea; et dabo tibi accessum inter eos, qui nunc hic assistunt.</span>
	<span class="versiculo"><sup>8</sup> Audi, Iesua sacerdos magne, tu et amici tui, qui sedent coram te, quia viri portendentes sunt: Ecce enim ego adduco servum meum Germen.</span>
	<span class="versiculo"><sup>9</sup> Quia ecce lapis, quem dedi coram Iesua: super lapidem unum septem oculi sunt; ecce ego caelabo sculpturam eius, ait Dominus exercituum, et auferam iniquitatem terrae illius in die una.</span>
	<span class="versiculo"><sup>10</sup> In die illa, oraculum Domini exercituum, vocabit vir amicum suum subter vitem et subter ficum&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
