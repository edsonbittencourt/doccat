<div>
	<span class="capitulo">10</span>
	<span class="versiculo"><sup>1</sup> Petite a Domino pluviam
in tempore pluviae serotinae.
Dominus facit fulgura
et pluviam imbris dabit eis,
singulis herbam in agro.</span>
	<span class="versiculo"><sup>2</sup> Quia theraphim loquuntur inania,
et divini vident mendacium,
et somnia loquuntur vana,
vane consolantur;
idcirco migrant quasi grex,
affliguntur, quia non est eis pastor.</span>
	<span class="versiculo"><sup>3</sup> Super pastores iratus est furor meus,
et super hircos visitabo:
certe visitat Dominus exercituum
gregem suum, domum Iudae,
et faciet eos quasi equum gloriae suae
in bello.</span>
	<span class="versiculo"><sup>4</sup> Ex ipso angulus,
ex ipso paxillus,
ex ipso arcus proelii,
ex ipso egredietur omnis exactor simul.</span>
	<span class="versiculo"><sup>5</sup> Et erunt quasi fortes
conculcantes lutum viarum in proelio
et bellabunt, quia Dominus cum eis; et confundentur ascensores equorum.</span>
	<span class="versiculo"><sup>6</sup> Et confortabo domum Iudae
et domum Ioseph salvabo
et reducam eos, quia miserebor eorum;
et erunt, sicut non proiecissem eos:
ego enim Dominus Deus eorum et exaudiam eos.</span>
	<span class="versiculo"><sup>7</sup> Et erunt quasi fortes Ephraim,
et laetabitur cor eorum quasi a vino,
et filii eorum videbunt et laetabuntur,
et exsultabit cor eorum in Domino.</span>
	<span class="versiculo"><sup>8</sup> Sibilabo eis et congregabo illos,
quia redemi eos,
et multi erunt, sicut multi ante fuerant.</span>
	<span class="versiculo"><sup>9</sup> Et seminabo eos in populis,
et de longe recordabuntur mei;
et alent filios suos et revertentur.</span>
	<span class="versiculo"><sup>10</sup> Et reducam eos de terra Aegypti
et de Assyria congregabo eos
et ad terram Galaad et Libani adducam eos,
et non invenietur eis locus.</span>
	<span class="versiculo"><sup>11</sup> Et transibunt per mare angustiae,
et percutiet in mari fluctus,
et exiccabuntur omnia profunda fluminis;
et humiliabitur superbia Assyriae,
et sceptrum Aegypti recedet.</span>
	<span class="versiculo"><sup>12</sup> Confortabo eos in Domino,
et in nomine eius ambulabunt &#x201d;,
dicit Dominus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
