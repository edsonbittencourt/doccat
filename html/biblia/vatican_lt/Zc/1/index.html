<div>
	<span class="capitulo">1</span>
	<span class="versiculo"><sup>1</sup> In mense octavo, in anno secundo Darii, factum est verbum Domini ad Zachariam filium Barachiae filii Addo prophetam dicens:</span>
	<span class="versiculo"><sup>2</sup> &#x201c; Iratus est Dominus super patres vestros iracundia.</span>
	<span class="versiculo"><sup>3</sup> Et dices ad eos: Haec dicit Dominus exercituum: Convertimini ad me, ait Dominus exercituum; et convertar ad vos, dicit Dominus exercituum.</span>
	<span class="versiculo"><sup>4</sup> Ne sitis sicut patres vestri, ad quos clamabant prophetae priores dicentes: Haec dicit Dominus exercituum: Convertimini de viis vestris malis et de cogitationibus vestris malis; et non audierunt neque attenderunt ad me, dicit Dominus.</span>
	<span class="versiculo"><sup>5</sup> Patres vestri ubi sunt? Et prophetae numquid in sempiternum vivent?</span>
	<span class="versiculo"><sup>6</sup> Verumtamen verba mea et praecepta mea, quae mandavi servis meis prophetis, numquid non attigerunt patres vestros? Et conversi sunt et dixerunt: &#x201c;Sicut cogitavit Dominus exercituum facere nobis, secundum vias nostras et secundum adinventiones nostras fecit nobis&#x201d; &#x201d;.</span>
	<span class="versiculo"><sup>7</sup> In die vicesima et quarta undecimi mensis, qui est mensis Sabath, in anno secundo Darii, factum est verbum Domini ad Zachariam filium Barachiae filii Addo prophetam dicens:</span>
	<span class="versiculo"><sup>8</sup> &#x201c; Vidi per noctem, et ecce vir sedens super equum rufum et ipse stabat inter myrteta, quae erant in profundo; et post eum equi rufi, fulvi et albi.</span>
	<span class="versiculo"><sup>9</sup> Et dixi: &#x201c;Quid sunt isti, domine mi?&#x201d;. Et dixit ad me angelus, qui loquebatur in me: &#x201c;Ego ostendam tibi quid sint isti&#x201d;.</span>
	<span class="versiculo"><sup>10</sup> Et respondit vir, qui stabat inter myrteta, et dixit: &#x201c;Isti sunt quos misit Dominus, ut perambularent terram&#x201d;.</span>
	<span class="versiculo"><sup>11</sup> Et responderunt angelo Domini, qui stabat inter myrteta, et dixerunt: &#x201c;Perambulavimus terram, et ecce omnis terra habitatur et quiescit&#x201d;.</span>
	<span class="versiculo"><sup>12</sup> Et respondit angelus Domini et dixit: &#x201c;Domine exercituum, usquequo tu non misereberis Ierusalem et urbium Iudae, quibus iratus es? Iste septuagesimus annus est!&#x201d;.</span>
	<span class="versiculo"><sup>13</sup> Et respondit Dominus angelo, qui loquebatur in me verba bona, verba consolatoria.</span>
	<span class="versiculo"><sup>14</sup> Et dixit ad me angelus, qui loquebatur in me: &#x201c;Clama dicens: Haec dixit Dominus exercituum: Zelatus sum Ierusalem et Sion zelo magno,</span>
	<span class="versiculo"><sup>15</sup> sed ira magna ego irascor super gentes opulentas, quia ego iratus sum parum, ipsi vero adiuverunt in malum.</span>
	<span class="versiculo"><sup>16</sup> Propterea haec dicit Dominus: Revertar ad Ierusalem in misericordiis. Domus mea aedificabitur in ea, ait Dominus exercituum, et perpendiculum extendetur super Ierusalem.</span>
	<span class="versiculo"><sup>17</sup> Adhuc clama dicens: Haec dicit Dominus exercituum: Adhuc affluent civitates meae bonis, et consolabitur adhuc Dominus Sion et eliget adhuc Ierusalem&#x201d;.</span>
</div>
