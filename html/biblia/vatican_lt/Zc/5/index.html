<div>
	<span class="capitulo">5</span>
	<span class="versiculo"><sup>1</sup> Et conversus sum et levavi oculos meos et vidi: et ecce volumen volans.</span>
	<span class="versiculo"><sup>2</sup> Et dixit ad me: &#x201c;Quid tu vides?&#x201d;. Et dixi: &#x201c;Ego video volumen volans; longitudo eius viginti cubitorum et latitudo eius decem cubitorum&#x201d;.</span>
	<span class="versiculo"><sup>3</sup> Et dixit ad me: &#x201c;Haec est maledictio, quae egreditur super faciem omnis terrae; quia omnis fur hinc iuxta illud expurgatur, et omnis periurus illinc iuxta illud expurgatur.</span>
	<span class="versiculo"><sup>4</sup> Educo illud, dicit Dominus exercituum, et veniet ad domum furis et ad domum iurantis in nomine meo mendaciter; et commorabitur in medio domus eius, et consumet eam et ligna eius et lapides eius&#x201d;.</span>
	<span class="versiculo"><sup>5</sup> Et egressus est angelus, qui loquebatur in me, et dixit ad me: &#x201c;Leva, quaeso, oculos tuos et vide. Quid est hoc, quod egreditur?&#x201d;.</span>
	<span class="versiculo"><sup>6</sup> Et dixi: &#x201c;Quidnam est?&#x201d;. Et ait: &#x201c;Haec est epha egrediens&#x201d;. Et dixit: &#x201c;Hoc est peccatum eorum in universa terra&#x201d;.</span>
	<span class="versiculo"><sup>7</sup> Et ecce operculum plumbi elevatum est, et ecce mulier una sedens in medio ephae.</span>
	<span class="versiculo"><sup>8</sup> Et dixit: &#x201c;Haec est impietas&#x201d;. Et proiecit eam in epham et misit massam plumbeam in os eius.</span>
	<span class="versiculo"><sup>9</sup> Et levavi oculos meos et vidi: et ecce duae mulieres egredientes, et ventus in alis earum, et habebant alas quasi alas milvi; et levaverunt epham inter terram et caelum.</span>
	<span class="versiculo"><sup>10</sup> Et dixi ad angelum, qui loquebatur in me: &#x201c;Quo istae deferunt epham?&#x201d;.</span>
	<span class="versiculo"><sup>11</sup> Et dixit ad me: &#x201c;Ut aedificetur ei domus in terra Sennaar; et, postquam constructa fuerit, ponetur ibi super basem suam&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
