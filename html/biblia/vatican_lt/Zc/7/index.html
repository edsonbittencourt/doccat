<div>
	<span class="capitulo">7</span>
	<span class="versiculo"><sup>1</sup> Et factum est in anno quarto Darii regis, factum est verbum Domini ad Zachariam in quarta mensis noni, qui est Casleu.</span>
	<span class="versiculo"><sup>2</sup> Et Bethel miserat Sarasar et Regemmelech et viros, qui erant cum eo, ad deprecandam faciem Domini,</span>
	<span class="versiculo"><sup>3</sup> ut dicerent sacerdotibus domus Domini exercituum et prophetis loquentes: &#x201c; Numquid flendum est mihi in quinto mense vel ieiunandum, sicut iam feci multis annis? &#x201d;.</span>
	<span class="versiculo"><sup>4</sup> Et factum est verbum Domini exercituum ad me dicens:</span>
	<span class="versiculo"><sup>5</sup> &#x201c; Loquere ad omnem populum terrae et ad sacerdotes dicens: Cum ieiunaretis et plangeretis in quinto et septimo mense per hos septuaginta annos, numquid revera ieiunastis mihi?</span>
	<span class="versiculo"><sup>6</sup> Et cum comedistis et bibistis, numquid non vobis comedistis et vobismetipsis bibistis?</span>
	<span class="versiculo"><sup>7</sup> Numquid non sunt verba, quae locutus est Dominus in manu prophetarum priorum, cum adhuc Ierusalem habitaretur et esset opulenta, ipsa et urbes in circuitu eius, et Nageb habitaretur simul cum Sephela? &#x201d;.</span>
	<span class="versiculo"><sup>8</sup> Et factum est verbum Domini ad Zachariam dicens:</span>
	<span class="versiculo"><sup>9</sup> &#x201c; Haec ait Dominus exercituum dicens: Iudicium verum iudicate et misericordiam et miserationes facite unusquisque cum fratre suo;</span>
	<span class="versiculo"><sup>10</sup> et viduam et pupillum et advenam et pauperem nolite calumniari, et malum unusquisque contra fratrem suum nolite cogitare in corde vestro.</span>
	<span class="versiculo"><sup>11</sup> Et noluerunt attendere; et opposuerunt dorsum rebelle et aures suas aggravaverunt, ne audirent.</span>
	<span class="versiculo"><sup>12</sup> Et cor suum posuerunt adamantem, ne audirent legem et verba, quae misit Dominus exercituum in spiritu suo per manum prophetarum priorum, et facta est indignatio magna a Domino exercituum.</span>
	<span class="versiculo"><sup>13</sup> Et factum est, sicut cum clamaret, et ipsi non audierunt, sic clamabunt, et non exaudiam, dicit Dominus exercituum.</span>
	<span class="versiculo"><sup>14</sup> Et disperdam eos per omnes gentes, quas nesciunt; et terra desolata est post eos, ita ut non esset transiens et revertens. Et posuerunt terram desiderabilem in desertum &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
