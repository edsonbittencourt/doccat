<div>
	<span class="capitulo">9</span>
	<span class="versiculo"><sup>1</sup> Oraculum.
&#x201c; Verbum Domini in terra Hadrach
et Damasci requiei eius,
quia Domini est oculus Aram
sicut omnes tribus Israel.</span>
	<span class="versiculo"><sup>2</sup> Emath quoque in terminis eius
et Tyrus et Sidon, quae sapiens est valde.</span>
	<span class="versiculo"><sup>3</sup> Et aedificavit Tyrus munitionem suam
et coacervavit argentum quasi pulverem
et aurum ut lutum platearum.</span>
	<span class="versiculo"><sup>4</sup> Ecce Dominus possidebit eam
et percutiet in mari fortitudinem eius;
et haec igni devorabitur.</span>
	<span class="versiculo"><sup>5</sup> Videbit Ascalon et timebit,
et Gaza dolore torquetur nimis,
et Accaron, quoniam confusa est spes eius;
et peribit rex de Gaza,
et Ascalon non habitabitur.</span>
	<span class="versiculo"><sup>6</sup> Et habitabit spurius in Azoto,
et disperdam superbiam Philisthim.</span>
	<span class="versiculo"><sup>7</sup> Et auferam sanguinem eius de ore eius
et abominationes eius de medio dentium eius,
et relinquetur etiam ipse Deo nostro,
et erit quasi dux in Iuda,
et Accaron quasi Iebusaeus.</span>
	<span class="versiculo"><sup>8</sup> Et circumdabo domum meam ut praesidium
contra euntes et revertentes;
et non transibit super eos ultra exactor,
quia nunc vidi in oculis meis.</span>
	<span class="versiculo"><sup>9</sup> Exsulta satis, filia Sion;
iubila, filia Ierusalem.
Ecce rex tuus venit tibi
iustus et salvator ipse,
pauper et sedens super asinum
et super pullum filium asinae.</span>
	<span class="versiculo"><sup>10</sup> Et disperdam currum ex Ephraim
et equum de Ierusalem;
et confringetur arcus belli,
et loquetur pacem gentibus.
Et imperium eius a mari usque ad mare
et a flumine usque ad fines terrae.</span>
	<span class="versiculo"><sup>11</sup> Tu quoque: in sanguine testamenti tui
extraho vinctos tuos de lacu,
in quo non est aqua.</span>
	<span class="versiculo"><sup>12</sup> Convertimini ad munitionem,
vincti spei;
hodie quoque annuntians:
Duplicia reddam tibi.</span>
	<span class="versiculo"><sup>13</sup> Nam extendi mihi Iudam quasi arcum,
implevi Ephraim;
et suscitabo filios tuos, Sion,
super filios tuos, Graecia,
et ponam te quasi gladium fortium.</span>
	<span class="versiculo"><sup>14</sup> Et Dominus super eos videbitur,
et exibit ut fulgur iaculum eius;
et Dominus Deus in tuba canet
et vadet in procellis austri.</span>
	<span class="versiculo"><sup>15</sup> Dominus exercituum proteget eos;
et devorabunt et conculcabunt lapides fundae
et bibent, agitabuntur quasi vino
et replebuntur ut phialae et quasi cornua altaris.</span>
	<span class="versiculo"><sup>16</sup> Et salvabit eos Dominus Deus eorum
in die illa
ut gregem populi sui,
quia lapides coronae
fulgebunt super terram eius.</span>
	<span class="versiculo"><sup>17</sup> Quid enim bonum eius est,
et quid pulchrum eius!
Frumentum succrescere facit iuvenes,
et mustum virgines.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
