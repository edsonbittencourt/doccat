<div>
	<span class="capitulo">2</span>
	<span class="versiculo"><sup>1</sup> Et levavi oculos meos et vidi, et ecce quattuor cornua;</span>
	<span class="versiculo"><sup>2</sup> et dixi ad angelum, qui loquebatur in me: &#x201c;Quid sunt haec?&#x201d;. Et dixit ad me: &#x201c;Haec sunt cornua, quae ventilaverunt Iudam et Israel et Ierusalem&#x201d;.</span>
	<span class="versiculo"><sup>3</sup> Et ostendit mihi Dominus quattuor fabros;</span>
	<span class="versiculo"><sup>4</sup> et dixi: &#x201c;Quid isti veniunt facere?&#x201d;. Qui respondit dicens: &#x201c;Haec sunt cornua, quae ventilaverunt Iudam per singulos viros, ut nemo eorum levaret caput suum; et venerunt isti deterrere ea, ut deiciant cornua gentium, quae levaverunt cornu super terram Iudae, ut dispergerent eam&#x201d;.</span>
	<span class="versiculo"><sup>5</sup> Et levavi oculos meos et vidi; et ecce vir, et in manu eius funiculus mensorum.</span>
	<span class="versiculo"><sup>6</sup> Et dixi: &#x201c;Quo tu vadis?&#x201d;. Et dixit ad me: &#x201c;Ut metiar Ierusalem et videam, quanta sit latitudo eius et quanta longitudo eius&#x201d;.</span>
	<span class="versiculo"><sup>7</sup> Et ecce angelus, qui loquebatur in me, egrediebatur, et angelus alius egrediebatur in occursum eius;</span>
	<span class="versiculo"><sup>8</sup> et dixit ad eum: &#x201c;Curre, loquere ad puerum istum dicens: Absque muris habitabitur Ierusalem prae multitudine hominum et iumentorum in medio eius.</span>
	<span class="versiculo"><sup>9</sup> Et ego ero ei, ait Dominus, murus ignis in circuitu et in gloria ero in medio eius.</span>
	<span class="versiculo"><sup>10</sup> Heu, heu! Fugite de terra aquilonis, dicit Dominus, quoniam in quattuor ventos caeli dispersi vos, dicit Dominus.</span>
	<span class="versiculo"><sup>11</sup> Heu, Sion, fuge, quae habitas apud filiam Babylonis!</span>
	<span class="versiculo"><sup>12</sup> Quia haec dicit Dominus exercituum, cuius gloria misit me ad gentes, quae spoliaverunt vos: Qui tetigerit vos, tangit pupillam oculi mei.</span>
	<span class="versiculo"><sup>13</sup> Quia ecce ego levo manum meam super eos, et erunt praeda servorum suorum; et cognoscetis quia Dominus exercituum misit me.</span>
	<span class="versiculo"><sup>14</sup> Iubila et laetare, filia Sion,
quia ecce ego venio
et habitabo in medio tui,
ait Dominus.</span>
	<span class="versiculo"><sup>15</sup> Et applicabuntur gentes multae
ad Dominum in die illa
et erunt ei in populum.
Et habitabo in medio tui,
et scies quia Dominus exercituum
misit me ad te.</span>
	<span class="versiculo"><sup>16</sup> Et possidebit Dominus Iudam
partem suam super terram sanctam
et eliget adhuc Ierusalem.</span>
	<span class="versiculo"><sup>17</sup> Sileat omnis caro a facie Domini,
quia consurrexit de habitaculo sancto suo&#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_zachariae_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
