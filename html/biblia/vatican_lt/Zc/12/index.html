<div>
	<span class="capitulo">12</span>
	<span class="versiculo"><sup>1</sup> Oraculum. Verbum Domini super Israel et super Iudam. Oraculum Domini, qui extendit caelum et fundat terram et fingit spiritum hominis in eo:</span>
	<span class="versiculo"><sup>2</sup> &#x201c; Ecce ego pono Ierusalem pateram crapulae omnibus populis in circuitu. Hoc erit in obsidione contra Ierusalem.</span>
	<span class="versiculo"><sup>3</sup> Et erit: in die illa ponam Ierusalem lapidem portandum cunctis populis; omnes portantes eam concisione lacerabuntur, et colligentur adversus eam omnes gentes terrae.</span>
	<span class="versiculo"><sup>4</sup> In die illa, dicit Dominus, percutiam omnem equum in stuporem et ascensorem eius in amentiam; et super domum Iudae aperiam oculos meos et omnem equum populorum percutiam caecitate.</span>
	<span class="versiculo"><sup>5</sup> Et dicent duces Iudae in corde suo: &#x201c;Robur habitantium Ierusalem est in Domino exercituum, Deo eorum&#x201d;.</span>
	<span class="versiculo"><sup>6</sup> In die illa ponam duces Iudae sicut ollam ignis super ligna et sicut facem ignis super fenum; et devorabunt ad dexteram et ad sinistram omnes populos in circuitu, et habitabitur Ierusalem rursus in loco suo.</span>
	<span class="versiculo"><sup>7</sup> Et salvabit Dominus prius tabernacula Iudae, ut non elevetur gloria domus David et gloria habitantium Ierusalem contra Iudam.</span>
	<span class="versiculo"><sup>8</sup> In die illa proteget Dominus habitatores Ierusalem; et erit, qui offenderit ex eis in die illa quasi David, et domus David quasi Deus, sicut angelus Domini in conspectu eorum.</span>
	<span class="versiculo"><sup>9</sup> Et erit: in die illa quaeram conterere omnes gentes, quae veniunt contra Ierusalem,</span>
	<span class="versiculo"><sup>10</sup> et effundam super domum David et super habitatores Ierusalem spiritum gratiae et precum; et aspicient ad me. Quem confixerunt, plangent quasi planctu super unigenitum et dolebunt super eum, ut doleri solet super primogenitum.</span>
	<span class="versiculo"><sup>11</sup> In die illa magnus erit planctus in Ierusalem sicut planctus Adadremmon in campo Mageddo;</span>
	<span class="versiculo"><sup>12</sup> et planget terra, singulae familiae seorsum:
familia domus David seorsum
et mulieres eorum seorsum;
familia domus Nathan seorsum
et mulieres eorum seorsum;</span>
	<span class="versiculo"><sup>13</sup> familia domus Levi seorsum
et mulieres eorum seorsum;
familia Semei seorsum
et mulieres eorum seorsum;</span>
	<span class="versiculo"><sup>14</sup> omnes reliquae familiae, singulae familiae seorsum
et mulieres eorum seorsum.</span>
</div>
