<div>
	<span class="capitulo">2</span>
	<span class="versiculo"><sup>1</sup> Et praeparavit Dominus piscem grandem, ut deglutiret Ionam; et erat Ionas in ventre piscis tribus diebus et tribus noctibus.</span>
	<span class="versiculo"><sup>2</sup> Et oravit Ionas ad Dominum Deum suum de ventre piscis</span>
	<span class="versiculo"><sup>3</sup> et dixit: &#x201c; Clamavi de tribulatione mea ad Dominum,
et respondit mihi;
de ventre inferi clamavi,
et exaudisti vocem meam.</span>
	<span class="versiculo"><sup>4</sup> Et proiecisti me in profundum in corde maris,
et flumen circumdedit me;
omnes gurgites tui et fluctus tui
super me transierunt.</span>
	<span class="versiculo"><sup>5</sup> Et ego dixi: &#x201c;Abiectus sum
a conspectu oculorum tuorum;
verumtamen rursus videbo
templum sanctum tuum&#x201d;.</span>
	<span class="versiculo"><sup>6</sup> Circumdederunt me aquae usque ad guttur,
abyssus vallavit me,
iuncus alligatus est capiti meo.</span>
	<span class="versiculo"><sup>7</sup> Ad extrema montium descendi,
terrae vectes concluserunt me in aeternum,
sed eduxisti de fovea vitam meam,
Domine Deus meus.</span>
	<span class="versiculo"><sup>8</sup> Cum angustiaretur in me anima mea,
Domini recordatus sum,
et venit ad te oratio mea,
ad templum sanctum tuum.</span>
	<span class="versiculo"><sup>9</sup> Qui colunt idola vana,
pietatem suam derelinquunt;</span>
	<span class="versiculo"><sup>10</sup> ego autem in voce laudis
immolabo tibi,
quaecumque vovi, reddam;
salus Domini est &#x201d;.</span>
	<span class="versiculo"><sup>11</sup> Et dixit Dominus pisci, et evomuit Ionam in aridam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_ionae_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
