<div>
	<span class="capitulo">27</span>
	<span class="versiculo"><sup>1</sup> Facies et altare de lignis acaciae, quod habebit quinque cubitos in longitudine et totidem in latitudine, id est quadrum, et tres cubitos in altitudine.</span>
	<span class="versiculo"><sup>2</sup> Cornua autem per quattuor angulos ex ipso erunt, et operies illud aere.</span>
	<span class="versiculo"><sup>3</sup> Faciesque in usus eius lebetes ad suscipiendos cineres et vatilla et pateras atque fuscinulas et ignium receptacula; omnia vasa ex aere fabricabis.</span>
	<span class="versiculo"><sup>4</sup> Craticulamque facies ei in modum retis aeneam, per cuius quattuor angulos erunt quattuor anuli aenei,</span>
	<span class="versiculo"><sup>5</sup> et pones eam subter marginem altaris; eritque craticula usque ad altaris medium.</span>
	<span class="versiculo"><sup>6</sup> Facies et vectes altaris de lignis acaciae duos, quos operies laminis aeneis,</span>
	<span class="versiculo"><sup>7</sup> et induces per anulos; eruntque ex utroque latere altaris ad portandum.</span>
	<span class="versiculo"><sup>8</sup> Cavum ex tabulis facies illud; sicut tibi in monte monstratum est, sic facient.</span>
	<span class="versiculo"><sup>9</sup> Facies et atrium habitaculi, in cuius plaga australi contra meridiem erunt tentoria de bysso retorta: centum cubitos unum latus tenebit in longitudine</span>
	<span class="versiculo"><sup>10</sup> et columnas viginti et bases totidem aeneas et uncos columnarum anulosque earum argenteos.</span>
	<span class="versiculo"><sup>11</sup> Similiter in latere aquilonis: per longum erunt tentoria centum cubitorum, columnae viginti et bases aeneae eiusdem numeri et unci columnarum anulique earum argentei.</span>
	<span class="versiculo"><sup>12</sup> In latitudine vero atrii, quae respicit ad occidentem, erunt tentoria per quinquaginta cubitos et columnae decem basesque totidem.</span>
	<span class="versiculo"><sup>13</sup> In ea quoque atrii latitudine, quae respicit ad orientem, quinquaginta cubiti erunt,</span>
	<span class="versiculo"><sup>14</sup> in quibus quindecim cubitorum tentoria lateri uno deputabuntur columnaeque tres et bases totidem;</span>
	<span class="versiculo"><sup>15</sup> et in latere altero erunt tentoria, cubitos obtinentia quindecim, columnae tres et bases totidem.</span>
	<span class="versiculo"><sup>16</sup> In introitu vero atrii fiet velum cubitorum viginti, ex hyacintho et purpura coccoque et bysso retorta opere plumarii; columnas habebit quattuor cum basibus totidem.</span>
	<span class="versiculo"><sup>17</sup> Omnes columnae atrii per circuitum cinctae erunt anulis argenteis, et unci earum erunt argentei et bases aeneae.</span>
	<span class="versiculo"><sup>18</sup> In longitudine occupabit atrium cubitos centum, in latitudine quinquaginta, altitudo quinque cubitorum erit; fietque de bysso retorta, et habebit bases aeneas.</span>
	<span class="versiculo"><sup>19</sup> Cuncta vasa habitaculi in omnes usus eius et omnes paxillos eius et omnes paxillos atrii ex aere facies.</span>
	<span class="versiculo"><sup>20</sup> Praecipe filiis Israel, ut afferant tibi oleum de arboribus olivarum purissimum piloque contusum, ut ardeat lucerna semper</span>
	<span class="versiculo"><sup>21</sup> in tabernaculo conventus, extra velum, quod oppansum est testimonio. Et parabunt eam Aaron et filii eius, ut a vespere usque mane luceat coram Domino. Perpetuus erit cultus per successiones eorum a filiis Israel.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
