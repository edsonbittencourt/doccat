<div>
	<span class="capitulo">34</span>
	<span class="versiculo"><sup>1</sup> Dixitque Dominus ad Moysen: &#x201c; Praecide tibi duas tabulas lapideas instar priorum, et scribam super eas verba, quae habuerunt tabulae, quas fregisti.</span>
	<span class="versiculo"><sup>2</sup> Esto paratus mane, ut ascendas statim in montem Sinai; stabisque mihi super verticem montis.</span>
	<span class="versiculo"><sup>3</sup> Nullus ascendat tecum, nec videatur quispiam per totum montem; oves quoque et boves non pascantur e contra &#x201d;.</span>
	<span class="versiculo"><sup>4</sup> Excidit ergo duas tabulas lapideas, quales antea fuerant; et de nocte consurgens ascendit in montem Sinai, sicut praeceperat ei Dominus, portans secum tabulas.</span>
	<span class="versiculo"><sup>5</sup> Cumque descendisset Dominus per nubem, stetit cum eo vocans in nomine Domini.</span>
	<span class="versiculo"><sup>6</sup> Et transiens coram eo clamavit: &#x201c; Dominus, Dominus Deus, misericors et clemens, patiens et multae miserationis ac verax,</span>
	<span class="versiculo"><sup>7</sup> qui custodit misericordiam in milia, qui aufert iniquitatem et scelera atque peccata, nihil autem impunitum sinit, qui reddit iniquitatem patrum in filiis ac nepotibus in tertiam et quartam progeniem &#x201d;.</span>
	<span class="versiculo"><sup>8</sup> Festinusque Moyses curvatus est pronus in terram et adorans</span>
	<span class="versiculo"><sup>9</sup> ait: &#x201c; Si inveni gratiam in conspectu tuo, Domine, obsecro, ut gradiaris nobiscum; populus quidem durae cervicis est, sed tu auferes iniquitates nostras atque peccata nosque possidebis &#x201d;.</span>
	<span class="versiculo"><sup>10</sup> Respondit Dominus: &#x201c; Ego inibo pactum coram universo populo tuo; mirabilia faciam, quae numquam visa sunt super totam terram nec in ullis gentibus, ut cernat cunctus populus, in cuius es medio, opus Domini terribile, quod facturus sum tecum.</span>
	<span class="versiculo"><sup>11</sup> Observa cuncta, quae hodie mando tibi: ego ipse eiciam ante faciem tuam Amorraeum et Chananaeum et Hetthaeum, Pherezaeum quoque et Hevaeum et Iebusaeum.</span>
	<span class="versiculo"><sup>12</sup> Cave, ne umquam cum habitatoribus terrae, quam intraveris, iungas amicitias, quae tibi sint in ruinam;</span>
	<span class="versiculo"><sup>13</sup> sed aras eorum destrue, confringe lapides palosque succide.</span>
	<span class="versiculo"><sup>14</sup> Noli adorare deum alienum: Dominus Zelotes nomen eius, Deus est aemulator.</span>
	<span class="versiculo"><sup>15</sup> Ne ineas pactum cum hominibus illarum regionum, ne, cum fornicati fuerint cum diis suis et sacrificaverint eis, vocet te quispiam, et comedas de immolatis.</span>
	<span class="versiculo"><sup>16</sup> Nec uxorem de filiabus eorum accipies filiis tuis, ne, postquam ipsae fuerint fornicatae cum diis suis, fornicari faciant et filios tuos in deos suos.</span>
	<span class="versiculo"><sup>17</sup> Deos conflatiles non facies tibi.</span>
	<span class="versiculo"><sup>18</sup> Sollemnitatem Azymorum custodies: septem diebus vesceris azymis, sicut praecepi tibi, in tempore constituto mensis Abib; mense enim verni temporis egressus es de Aegypto.</span>
	<span class="versiculo"><sup>19</sup> Omne, quod aperit vulvam generis masculini, meum erit; de cuncto grege tuo tam de bobus quam de ovibus meum erit.</span>
	<span class="versiculo"><sup>20</sup> Primogenitum asini redimes ove, sin autem nec pretium pro eo dederis, franges cervicem eius. Primogenitum filiorum tuorum redimes; nec apparebis in conspectu meo vacuus.</span>
	<span class="versiculo"><sup>21</sup> Sex diebus operaberis, die septimo cessabis etiam arare et metere.</span>
	<span class="versiculo"><sup>22</sup> Sollemnitatem Hebdomadarum facies tibi in primitiis frugum messis tuae triticeae et sollemnitatem Collectae, quando, redeunte anni tempore, cuncta conduntur.</span>
	<span class="versiculo"><sup>23</sup> Tribus temporibus anni apparebit omne masculinum tuum in conspectu omnipotentis Domini, Dei Israel.</span>
	<span class="versiculo"><sup>24</sup> Cum enim tulero gentes a facie tua et dilatavero terminos tuos, nullus insidiabitur terrae tuae, ascendente te et apparente in conspectu Domini Dei tui ter in anno.</span>
	<span class="versiculo"><sup>25</sup> Non immolabis super fermento sanguinem hostiae meae; neque residebit mane de victima sollemnitatis Paschae.</span>
	<span class="versiculo"><sup>26</sup> Primitias frugum terrae tuae afferes in domum Domini Dei tui.
Non coques haedum in lacte matris suae &#x201d;.</span>
	<span class="versiculo"><sup>27</sup> Dixitque Dominus ad Moysen: &#x201c; Scribe tibi verba haec, quibus et tecum et cum Israel pepigi foedus &#x201d;.</span>
	<span class="versiculo"><sup>28</sup> Fuit ergo ibi cum Domino quadraginta dies et quadraginta noctes; panem non comedit et aquam non bibit et scripsit in tabulis verba foederis, decem verba.</span>
	<span class="versiculo"><sup>29</sup> Cumque descenderet Moyses de monte Sinai, tenebat duas tabulas testimonii et ignorabat quod resplenderet cutis faciei suae ex consortio sermonis Domini.</span>
	<span class="versiculo"><sup>30</sup> Videntes autem Aaron et filii Israel resplendere cutem faciei Moysi, timuerunt prope accedere;</span>
	<span class="versiculo"><sup>31</sup> vocatique ab eo reversi sunt tam Aaron quam principes synagogae. Et postquam locutus est ad eos,</span>
	<span class="versiculo"><sup>32</sup> venerunt ad eum etiam omnes filii Israel; quibus praecepit cuncta, quae audierat a Domino in monte Sinai.</span>
	<span class="versiculo"><sup>33</sup> Impletisque sermonibus, posuit velamen super faciem suam,</span>
	<span class="versiculo"><sup>34</sup> quod ingressus ad Dominum et loquens cum eo auferebat, donec exiret; et tunc loquebatur ad filios Israel omnia, quae sibi fuerant imperata.</span>
	<span class="versiculo"><sup>35</sup> Qui videbant cutem faciei Moysi resplendere, sed operiebat ille rursus faciem suam, donec ingressus loqueretur cum eo.</span>
</div>
