<div>
	<span class="capitulo">24</span>
	<span class="versiculo"><sup>1</sup> Moysi quoque dixit: &#x201c; Ascende ad Dominum, tu et Aaron, Nadab et Abiu et septuaginta senes ex Israel, et adorabitis procul.</span>
	<span class="versiculo"><sup>2</sup> Solusque Moyses ascendet ad Dominum, et illi non appropinquabunt, nec populus ascendet cum eo &#x201d;.</span>
	<span class="versiculo"><sup>3</sup> Venit ergo Moyses et narravit plebi omnia verba Domini atque iudicia; responditque omnis populus una voce: &#x201c; Omnia verba Domini, quae locutus est, faciemus &#x201d;.</span>
	<span class="versiculo"><sup>4</sup> Scripsit autem Moyses universos sermones Domini; et mane consurgens aedificavit altare ad radices montis et duodecim lapides per duodecim tribus Israel.</span>
	<span class="versiculo"><sup>5</sup> Misitque iuvenes de filiis Israel, et obtulerunt holocausta; immolaveruntque victimas pacificas Domino vitulos.</span>
	<span class="versiculo"><sup>6</sup> Tulit itaque Moyses dimidiam partem sanguinis et misit in crateras; partem autem residuam respersit super altare.</span>
	<span class="versiculo"><sup>7</sup> Assumensque volumen foederis legit, audiente populo, qui dixerunt: &#x201c; Omnia, quae locutus est Dominus, faciemus et erimus oboedientes &#x201d;.</span>
	<span class="versiculo"><sup>8</sup> Ille vero sumptum sanguinem respersit in populum et ait: &#x201c; Hic est sanguis foederis, quod pepigit Dominus vobiscum super cunctis sermonibus his &#x201d;.</span>
	<span class="versiculo"><sup>9</sup> Ascenderuntque Moyses et Aaron, Nadab et Abiu et septuaginta de senioribus Israel.</span>
	<span class="versiculo"><sup>10</sup> Et viderunt Deum Israel, et sub pedibus eius quasi opus lapidis sapphirini et quasi ipsum caelum, cum serenum est.</span>
	<span class="versiculo"><sup>11</sup> Nec in electos filiorum Israel misit manum suam; videruntque Deum et comederunt ac biberunt.</span>
	<span class="versiculo"><sup>12</sup> Dixit autem Dominus ad Moysen: &#x201c; Ascende ad me in montem et esto ibi; daboque tibi tabulas lapideas et legem ac mandata, quae scripsi, ut doceas eos &#x201d;.</span>
	<span class="versiculo"><sup>13</sup> Surrexerunt Moyses et Iosue minister eius; ascendensque Moyses in montem Dei</span>
	<span class="versiculo"><sup>14</sup> senioribus ait: &#x201c; Exspectate hic, donec revertamur ad vos. Habetis Aaron et Hur vobiscum; si quid natum fuerit quaestionis, referetis ad eos &#x201d;.</span>
	<span class="versiculo"><sup>15</sup> Cumque ascendisset Moyses in montem, operuit nubes montem;</span>
	<span class="versiculo"><sup>16</sup> et habitavit gloria Domini super Sinai tegens illum nube sex diebus; septimo autem die vocavit eum de medio caliginis.</span>
	<span class="versiculo"><sup>17</sup> Erat autem species gloriae Domini quasi ignis ardens super verticem montis in conspectu filiorum Israel.</span>
	<span class="versiculo"><sup>18</sup> Ingressusque Moyses medium nebulae ascendit in montem; et fuit ibi quadraginta diebus et quadraginta noctibus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
