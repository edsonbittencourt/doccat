<div>
	<span class="capitulo">25</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Loquere filiis Israel, ut tollant mihi donaria; ab omni homine, qui offert ultroneus, accipietis ea.</span>
	<span class="versiculo"><sup>3</sup> Haec sunt autem, quae accipere debetis: aurum et argentum et aes,</span>
	<span class="versiculo"><sup>4</sup> hyacinthum et purpuram coccumque et byssum, pilos caprarum</span>
	<span class="versiculo"><sup>5</sup> et pelles arietum rubricatas pellesque delphini et ligna acaciae,</span>
	<span class="versiculo"><sup>6</sup> oleum ad luminaria concinnanda, aromata in unguentum et in thymiama boni odoris,</span>
	<span class="versiculo"><sup>7</sup> lapides onychinos et gemmas ad ornandum ephod ac pectorale.</span>
	<span class="versiculo"><sup>8</sup> Facientque mihi sanctuarium, et habitabo in medio eorum.</span>
	<span class="versiculo"><sup>9</sup> Iuxta omnem similitudinem habitaculi, quam ostendam tibi, et omnium vasorum in cultum eius: sicque facietis illud.</span>
	<span class="versiculo"><sup>10</sup> Arcam de lignis acaciae compingent; cuius longitudo habeat duos semis cubitos, latitudo cubitum et dimidium, altitudo cubitum similiter ac semissem.</span>
	<span class="versiculo"><sup>11</sup> Et deaurabis eam auro mundissimo intus et foris; faciesque supra coronam auream per circuitum</span>
	<span class="versiculo"><sup>12</sup> et conflabis ei quattuor circulos aureos, quos pones in quattuor arcae pedibus: duo circuli sint in latere uno et duo in altero.</span>
	<span class="versiculo"><sup>13</sup> Facies quoque vectes de lignis acaciae et operies eos auro;</span>
	<span class="versiculo"><sup>14</sup> inducesque per circulos, qui sunt in arcae lateribus, ut portetur in eis;</span>
	<span class="versiculo"><sup>15</sup> qui semper erunt in circulis nec umquam extrahentur ab eis.</span>
	<span class="versiculo"><sup>16</sup> Ponesque in arcam testimonium, quod dabo tibi.</span>
	<span class="versiculo"><sup>17</sup> Facies et propitiatorium de auro mundissimo; duos cubitos et dimidium tenebit longitudo eius, et cubitum ac semissem latitudo.</span>
	<span class="versiculo"><sup>18</sup> Duos quoque cherubim aureos et productiles facies ex utraque parte propitiatorii,</span>
	<span class="versiculo"><sup>19</sup> cherub unus sit in latere uno et alter in altero; ex propitiatorio facies cherubim in utraque parte eius.</span>
	<span class="versiculo"><sup>20</sup> Expandent alas sursum et operient alis suis propitiatorium; respicientque se mutuo, versis vultibus in propitiatorium,</span>
	<span class="versiculo"><sup>21</sup> quo operienda est arca, in qua pones testimonium, quod dabo tibi.</span>
	<span class="versiculo"><sup>22</sup> Et conveniam te ibi et loquar ad te supra propitiatorium de medio duorum cherubim, qui erunt super arcam testimonii, cuncta, quae mandabo per te filiis Israel.</span>
	<span class="versiculo"><sup>23</sup> Facies et mensam de lignis acaciae habentem duos cubitos longitudinis et in latitudine cubitum et in altitudine cubitum ac semissem.</span>
	<span class="versiculo"><sup>24</sup> Et inaurabis eam auro purissimo; faciesque illi coronam auream per circuitum.</span>
	<span class="versiculo"><sup>25</sup> Facies quoque ei limbum altum quattuor digitis per circuitum et super illum coronam auream.</span>
	<span class="versiculo"><sup>26</sup> Quattuor quoque circulos aureos praeparabis et pones eos in quattuor angulis eiusdem mensae per singulos pedes.</span>
	<span class="versiculo"><sup>27</sup> Iuxta limbum erunt circuli aurei, ut mittantur vectes per eos, et possit mensa portari.</span>
	<span class="versiculo"><sup>28</sup> Ipsosque vectes facies de lignis acaciae et circumdabis auro, et per ipsos subvehitur mensa.</span>
	<span class="versiculo"><sup>29</sup> Parabis et acetabula ac phialas, vasa et cyathos, in quibus offerenda sunt libamina, ex auro purissimo.</span>
	<span class="versiculo"><sup>30</sup> Et pones super mensam panes propositionis in conspectu meo semper.</span>
	<span class="versiculo"><sup>31</sup> Facies et candelabrum ductile de auro mundissimo: basis et hastile eius, scyphi et sphaerulae ac flores in unum efformentur.</span>
	<span class="versiculo"><sup>32</sup> Sex calami egredientur de lateribus, tres ex uno latere et tres ex altero.</span>
	<span class="versiculo"><sup>33</sup> Tres scyphi quasi in nucis modum in calamo uno sphaerulaeque simul et flores; et tres similiter scyphi instar nucis in calamo altero sphaerulaeque simul et flores: hoc erit opus sex calamorum, qui producendi sunt de hastili.</span>
	<span class="versiculo"><sup>34</sup> In ipso autem hastili candelabri erunt quattuor scyphi in nucis modum sphaerulaeque et flores.</span>
	<span class="versiculo"><sup>35</sup> Singulae sphaerulae sub binis calamis per tria loca, qui simul sex fiunt, procedentes de hastili uno.</span>
	<span class="versiculo"><sup>36</sup> Sphaerulae igitur et calami unum cum ipso erunt, totum ductile de auro purissimo.</span>
	<span class="versiculo"><sup>37</sup> Facies et lucernas septem et pones eas super candelabrum, ut luceant in locum ex adverso.</span>
	<span class="versiculo"><sup>38</sup> Emunctoria quoque et vasa, in quibus emuncta condantur, fient de auro purissimo.</span>
	<span class="versiculo"><sup>39</sup> Omne pondus candelabri cum universis vasis suis habebit talentum auri purissimi.</span>
	<span class="versiculo"><sup>40</sup> Inspice et fac secundum exemplar, quod tibi in monte monstratum est.</span>
</div>
