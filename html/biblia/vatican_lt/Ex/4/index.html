<div>
	<span class="capitulo">4</span>
	<span class="versiculo"><sup>1</sup> Respondens Moyses ait: &#x201c; Quid autem, si non credent mihi neque audient vocem meam, sed dicent: &quot;Non apparuit tibi Dominus?&quot; &#x201d;.</span>
	<span class="versiculo"><sup>2</sup> Dixit ergo ad eum: &#x201c; Quid est quod tenes in manu tua? &#x201d;. Respondit: &#x201c; Virga &#x201d;.</span>
	<span class="versiculo"><sup>3</sup> Dixitque Dominus: &#x201c; Proice eam in terram! &#x201d;. Proiecit, et versa est in serpentem, ita ut fugeret Moyses.</span>
	<span class="versiculo"><sup>4</sup> Dixitque Dominus: &#x201c; Extende manum tuam et apprehende caudam eius! &#x201d;. Extendit et tenuit, versaque est in virgam.</span>
	<span class="versiculo"><sup>5</sup> &#x201c; Ut credant, inquit, quod apparuerit tibi Dominus, Deus patrum suorum, Deus Abraham, Deus Isaac et Deus Iacob &#x201d;.</span>
	<span class="versiculo"><sup>6</sup> Dixitque Dominus rursum: &#x201c; Mitte manum tuam in sinum tuum! &#x201d;. Quam cum misisset in sinum, protulit leprosam instar nivis.</span>
	<span class="versiculo"><sup>7</sup> &#x201c; Retrahe, ait, manum tuam in sinum tuum! &#x201d;. Retraxit et protulit iterum, et erat similis carni reliquae.</span>
	<span class="versiculo"><sup>8</sup> &#x201c; Si non crediderint, inquit, tibi, neque audierint sermonem signi prioris, credent verbo signi sequentis.</span>
	<span class="versiculo"><sup>9</sup> Quod si nec duobus quidem his signis crediderint neque audierint vocem tuam, sume aquam fluminis et effunde eam super aridam, et, quidquid hauseris de fluvio, vertetur in sanguinem &#x201d;.</span>
	<span class="versiculo"><sup>10</sup> Ait Moyses: &#x201c; Obsecro, Domine, non sum eloquens ab heri et nudiustertius et ex quo locutus es ad servum tuum, nam impeditioris et tardioris linguae sum &#x201d;.</span>
	<span class="versiculo"><sup>11</sup> Dixit Dominus ad eum: &#x201c; Quis fecit os hominis? Aut quis fabricatus est mutum vel surdum vel videntem vel caecum? Nonne ego?</span>
	<span class="versiculo"><sup>12</sup> Perge igitur, et ego ero in ore tuo; doceboque te quid loquaris &#x201d;.</span>
	<span class="versiculo"><sup>13</sup> At ille: &#x201c; Obsecro, inquit, Domine, mitte quem missurus es &#x201d;.</span>
	<span class="versiculo"><sup>14</sup> Iratus Dominus in Moysen ait: &#x201c; Aaron, frater tuus Levites, scio quod eloquens sit; ecce ipse egreditur in occursum tuum vidensque te laetabitur corde.</span>
	<span class="versiculo"><sup>15</sup> Loquere ad eum et pone verba mea in ore eius; et ego ero in ore tuo et in ore illius et ostendam vobis quid agere debeatis.</span>
	<span class="versiculo"><sup>16</sup> Ipse loquetur pro te ad populum et erit os tuum; tu autem eris ei ut Deus.</span>
	<span class="versiculo"><sup>17</sup> Virgam quoque hanc sume in manu tua, in qua facturus es signa &#x201d;.</span>
	<span class="versiculo"><sup>18</sup> Abiit Moyses et reversus est ad Iethro socerum suum dixitque ei: &#x201c; Vadam, quaeso, et revertar ad fratres meos in Aegyptum, ut videam, si adhuc vivant &#x201d;. Cui ait Iethro: &#x201c; Vade in pace &#x201d;.</span>
	<span class="versiculo"><sup>19</sup> Dixit ergo Dominus ad Moysen in Madian: &#x201c; Vade, revertere in Aegyptum; mortui sunt enim omnes, qui quaerebant animam tuam &#x201d;.</span>
	<span class="versiculo"><sup>20</sup> Tulit Moyses uxorem suam et filios suos et imposuit eos super asinum; reversusque est in Aegyptum portans virgam Dei in manu sua.</span>
	<span class="versiculo"><sup>21</sup> Dixitque ei Dominus revertenti in Aegyptum: &#x201c; Vide, ut omnia ostenta, quae posui in manu tua, facias coram pharaone; ego indurabo cor eius, et non dimittet populum.</span>
	<span class="versiculo"><sup>22</sup> Dicesque ad eum: Haec dicit Dominus: Filius meus primogenitus Israel.</span>
	<span class="versiculo"><sup>23</sup> Dico tibi: Dimitte filium meum, ut serviat mihi; si autem non vis dimittere eum, ecce ego interficiam filium tuum primogenitum &#x201d;.</span>
	<span class="versiculo"><sup>24</sup> Cumque esset in itinere, in deversorio, occurrit ei Dominus et volebat occidere eum.</span>
	<span class="versiculo"><sup>25</sup> Tulit ilico Sephora acutissimam petram et circumcidit praeputium filii sui; tetigitque pedes eius et ait: &#x201c; Sponsus sanguinum tu mihi es &#x201d;.</span>
	<span class="versiculo"><sup>26</sup> Et dimisit eum, postquam dixerat: &#x201c; Sponsus sanguinum &#x201d;, ob circumcisionem.</span>
	<span class="versiculo"><sup>27</sup> Dixit autem Dominus ad Aaron: &#x201c; Vade in occursum Moysi in desertum &#x201d;. Qui perrexit obviam ei in montem Dei et osculatus est eum.</span>
	<span class="versiculo"><sup>28</sup> Narravitque Moyses Aaron omnia verba Domini, quibus miserat eum, et signa, quae mandaverat.</span>
	<span class="versiculo"><sup>29</sup> Veneruntque simul et congregaverunt cunctos seniores filiorum Israel.</span>
	<span class="versiculo"><sup>30</sup> Locutusque est Aaron omnia verba, quae dixerat Dominus ad Moysen, et fecit signa coram populo.</span>
	<span class="versiculo"><sup>31</sup> Et credidit populus, audieruntque quod visitasset Dominus filios Israel et quod respexisset afflictionem eorum; et proni adoraverunt.</span>
</div>
