<div>
	<span class="capitulo">19</span>
	<span class="versiculo"><sup>1</sup> Mense tertio egressionis Israel de terra Aegypti, in die hac venerunt in solitudinem Sinai.</span>
	<span class="versiculo"><sup>2</sup> Nam profecti de Raphidim et pervenientes usque in desertum Sinai, castrametati sunt in eodem loco, ibique Israel fixit tentoria e regione montis.</span>
	<span class="versiculo"><sup>3</sup> Moyses autem ascendit ad Deum, vocavitque eum Dominus de monte et ait:
&#x201c; Haec dices domui Iacob
et annuntiabis filiis Israel:</span>
	<span class="versiculo"><sup>4</sup> Vos ipsi vidistis, quae fecerim Aegyptiis,
quomodo portaverim vos super alas aquilarum
et adduxerim ad me.</span>
	<span class="versiculo"><sup>5</sup> Si ergo audieritis vocem meam
et custodieritis pactum meum,
eritis mihi in peculium de cunctis populis;
mea est enim omnis terra.</span>
	<span class="versiculo"><sup>6</sup> Et vos eritis mihi regnum sacerdotum
et gens sancta.
Haec sunt verba, quae loqueris ad filios Israel &#x201d;.</span>
	<span class="versiculo"><sup>7</sup> Venit Moyses et, convocatis maioribus natu populi, exposuit omnes sermones, quos mandaverat Dominus.</span>
	<span class="versiculo"><sup>8</sup> Responditque universus populus simul: &#x201c; Cuncta, quae locutus est Dominus, faciemus &#x201d;. Cumque rettulisset Moyses verba populi ad Dominum,</span>
	<span class="versiculo"><sup>9</sup> ait ei Dominus: &#x201c; Ecce ego veniam ad te in caligine nubis, ut audiat me populus loquentem ad te et tibi quoque credat in perpetuum &#x201d;.
Nuntiavit ergo Moyses verba populi ad Dominum,</span>
	<span class="versiculo"><sup>10</sup> qui dixit ei: &#x201c; Vade ad populum et sanctifica illos hodie et cras; laventque vestimenta sua</span>
	<span class="versiculo"><sup>11</sup> et sint parati in diem tertium. In die enim tertio descendet Dominus coram omni plebe super montem Sinai.</span>
	<span class="versiculo"><sup>12</sup> Constituesque terminos populo per circuitum et dices: Cavete, ne ascendatis in montem nec tangatis fines illius; omnis, qui tetigerit montem, morte morietur.</span>
	<span class="versiculo"><sup>13</sup> Manus non tanget eum, sed lapidibus opprimetur aut confodietur iaculis; sive iumentum fuerit, sive homo, non vivet. Cum coeperit clangere bucina, tunc ascendant in montem &#x201d;.</span>
	<span class="versiculo"><sup>14</sup> Descenditque Moyses de monte ad populum et sanctificavit eum; cumque lavissent vestimenta sua,</span>
	<span class="versiculo"><sup>15</sup> ait ad eos: &#x201c; Estote parati in diem tertium; ne appropinquetis uxoribus vestris &#x201d;.</span>
	<span class="versiculo"><sup>16</sup> Iamque advenerat tertius dies, et mane inclaruerat; et ecce coeperunt audiri tonitrua ac micare fulgura et nubes densissima operire montem, clangorque bucinae vehementius perstrepebat; et timuit populus, qui erat in castris.</span>
	<span class="versiculo"><sup>17</sup> Cumque eduxisset eos Moyses in occursum Dei de loco castrorum, steterunt ad radices montis.</span>
	<span class="versiculo"><sup>18</sup> Totus autem mons Sinai fumabat, eo quod descendisset Dominus super eum in igne, et ascenderet fumus ex eo quasi de fornace. Et tremuit omnis mons vehementer.</span>
	<span class="versiculo"><sup>19</sup> Et sonitus bucinae paulatim crescebat in maius; Moyses loquebatur, et Deus respondebat ei cum voce.</span>
	<span class="versiculo"><sup>20</sup> Descenditque Dominus super montem Sinai in ipso montis vertice et vocavit Moysen in cacumen eius. Quo cum ascendisset,</span>
	<span class="versiculo"><sup>21</sup> dixit ad eum: &#x201c; Descende et contestare populum, ne velit transcendere terminos ad videndum Dominum, et pereat ex eis plurima multitudo.</span>
	<span class="versiculo"><sup>22</sup> Sacerdotes quoque, qui accedunt ad Dominum, sanctificentur, ne percutiat eos &#x201d;.</span>
	<span class="versiculo"><sup>23</sup> Dixitque Moyses ad Dominum: &#x201c; Non poterit vulgus ascendere in montem Sinai, tu enim testificatus es et iussisti dicens: &quot;Pone terminos circa montem et sanctifica illum&quot; &#x201d;.</span>
	<span class="versiculo"><sup>24</sup> Cui ait Dominus: &#x201c; Vade, descende; ascendesque tu et Aaron tecum, sacerdotes autem et populus ne transeant terminos nec ascendant ad Dominum, ne interficiat illos &#x201d;.</span>
	<span class="versiculo"><sup>25</sup> Descenditque Moyses ad populum et omnia narravit eis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
