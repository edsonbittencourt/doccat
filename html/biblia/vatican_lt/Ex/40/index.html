<div>
	<span class="capitulo">40</span>
	<span class="versiculo"><sup>1</sup> Locutusque est Dominus ad Moysen dicens:</span>
	<span class="versiculo"><sup>2</sup> &#x201c; Mense primo, die prima mensis eriges habitaculum, tabernaculum conventus,</span>
	<span class="versiculo"><sup>3</sup> et pones in eo arcam testimonii, abscondes illam velo;</span>
	<span class="versiculo"><sup>4</sup> et, illata mensa, pones super eam, quae rite praecepta sunt. Candelabrum stabit cum lucernis suis</span>
	<span class="versiculo"><sup>5</sup> et altare aureum, in quo adoletur incensum, coram arca testimonii. Velum in introitu habitaculi pones,</span>
	<span class="versiculo"><sup>6</sup> et ante tabernaculum conventus altare holocausti,</span>
	<span class="versiculo"><sup>7</sup> et labrum inter altare et tabernaculum conventus et implebis illud aqua.</span>
	<span class="versiculo"><sup>8</sup> Circumdabisque atrium tentoriis et pones velum in porta eius.</span>
	<span class="versiculo"><sup>9</sup> Et, assumpto unctionis oleo, unges habitaculum et omnia, quae in eo sunt, et consecrabis illud cum vasis suis, et erit sanctum.</span>
	<span class="versiculo"><sup>10</sup> Unges quoque altare holocausti et omnia vasa eius et consecrabis altare, et erit sanctum sanctorum.</span>
	<span class="versiculo"><sup>11</sup> Et unges labrum cum basi sua et consecrabis illud.</span>
	<span class="versiculo"><sup>12</sup> Applicabisque Aaron et filios eius ad fores tabernaculi conventus; et lotos aqua</span>
	<span class="versiculo"><sup>13</sup> indues Aaron sanctis vestibus, unges et consecrabis eum, ut mihi sacerdotio fungatur;</span>
	<span class="versiculo"><sup>14</sup> filios eius applicabis et vesties eos tunicis</span>
	<span class="versiculo"><sup>15</sup> et unges eos, sicut unxisti patrem eorum, ut mihi sacerdotio fungantur, et unctio eorum erit eis in sacerdotium sempiternum in generationibus eorum &#x201d;.</span>
	<span class="versiculo"><sup>16</sup> Fecitque Moyses omnia, quae praeceperat ei Dominus: sic fecit.</span>
	<span class="versiculo"><sup>17</sup> Igitur mense primo anni secundi, prima die mensis collocatum est habitaculum.</span>
	<span class="versiculo"><sup>18</sup> Erexitque Moyses illud et posuit bases ac tabulas et vectes statuitque columnas</span>
	<span class="versiculo"><sup>19</sup> et expandit tentorium super habitaculum, imposito desuper operimento, sicut Dominus imperaverat Moysi.</span>
	<span class="versiculo"><sup>20</sup> Sumpsit et posuit testimonium in arca et, subditis infra vectibus, posuit propitiatorium desuper.</span>
	<span class="versiculo"><sup>21</sup> Cumque intulisset arcam in habitaculum, appendit ante eam velum, sicut iusserat Dominus Moysi.</span>
	<span class="versiculo"><sup>22</sup> Posuit et mensam in tabernaculo conventus ad plagam septentrionalem extra velum,</span>
	<span class="versiculo"><sup>23</sup> ordinatis coram propositionis panibus, sicut praeceperat Dominus Moysi.</span>
	<span class="versiculo"><sup>24</sup> Posuit et candelabrum in tabernaculo conventus e regione mensae in parte australi,</span>
	<span class="versiculo"><sup>25</sup> locatis per ordinem lucernis, sicut praeceperat Dominus Moysi.</span>
	<span class="versiculo"><sup>26</sup> Posuit et altare aureum in tabernaculo conventus coram propitiatorio</span>
	<span class="versiculo"><sup>27</sup> et adolevit super eo incensum aromatum, sicut iusserat Dominus Moysi.</span>
	<span class="versiculo"><sup>28</sup> Posuit et velum in introitu habitaculi</span>
	<span class="versiculo"><sup>29</sup> et altare holocausti in vestibulo habitaculi, tabernaculi conventus, offerens in eo holocaustum et sacrificium, sicut Dominus imperaverat Moysi.</span>
	<span class="versiculo"><sup>30</sup> Labrum quoque statuit inter tabernaculum conventus et altare implens illud aqua;</span>
	<span class="versiculo"><sup>31</sup> laveruntque Moyses et Aaron ac filii eius manus suas et pedes,</span>
	<span class="versiculo"><sup>32</sup> cum ingrederentur tabernaculum conventus et accederent ad altare, sicut praeceperat Dominus Moysi.</span>
	<span class="versiculo"><sup>33</sup> Erexit et atrium per gyrum habitaculi et altaris, ducto in introitu eius velo. Sic complevit opus.</span>
	<span class="versiculo"><sup>34</sup> Et operuit nubes tabernaculum conventus, et gloria Domini implevit habitaculum.</span>
	<span class="versiculo"><sup>35</sup> Nec poterat Moyses ingredi tabernaculum conventus, quia habitavit nubes super illud, et gloria Domini replevit habitaculum.</span>
	<span class="versiculo"><sup>36</sup> Si quando nubes de tabernaculo ascendebat, proficiscebantur filii Israel in omnibus stationibus suis;</span>
	<span class="versiculo"><sup>37</sup> si autem non ascendebat nubes, non proficiscebantur usque in diem, quo levabatur.</span>
	<span class="versiculo"><sup>38</sup> Nubes quippe Domini incubabat per diem habitaculo, et ignis in nocte, ante oculos universae domus Israel per cunctas mansiones suas.</span>
</div>
