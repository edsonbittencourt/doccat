<div>
	<span class="capitulo">17</span>
	<span class="versiculo"><sup>1</sup> Igitur profecta omnis congregatio filiorum Israel de deserto Sin per mansiones suas iuxta sermonem Domini, castrametati sunt in Raphidim, ubi non erat aqua ad bibendum populo.</span>
	<span class="versiculo"><sup>2</sup> Qui iurgatus contra Moysen ait: &#x201c; Da nobis aquam, ut bibamus &#x201d;. Quibus respondit Moyses: &#x201c; Quid iurgamini contra me? Cur tentatis Dominum? &#x201d;.</span>
	<span class="versiculo"><sup>3</sup> Sitivit ergo ibi populus prae aquae penuria et murmuravit contra Moysen dicens: &#x201c; Cur fecisti nos exire de Aegypto, ut occideres nos et liberos nostros ac iumenta siti? &#x201d;.</span>
	<span class="versiculo"><sup>4</sup> Clamavit autem Moyses ad Dominum dicens: &#x201c; Quid faciam populo huic? Adhuc paululum et lapidabunt me &#x201d;.</span>
	<span class="versiculo"><sup>5</sup> Et ait Dominus ad Moysen: &#x201c; Antecede populum et sume tecum de senioribus Israel, et virgam, qua percussisti fluvium, tolle in manu tua et vade.</span>
	<span class="versiculo"><sup>6</sup> En ego stabo coram te ibi super petram Horeb; percutiesque petram, et exibit ex ea aqua, ut bibat populus &#x201d;. Fecit Moyses ita coram senioribus Israel.</span>
	<span class="versiculo"><sup>7</sup> Et vocavit nomen loci illius Massa et Meriba, propter iurgium filiorum Israel et quia tentaverunt Dominum dicentes: &#x201c; Estne Dominus in nobis an non? &#x201d;.</span>
	<span class="versiculo"><sup>8</sup> Venit autem Amalec et pugnabat contra Israel in Raphidim.</span>
	<span class="versiculo"><sup>9</sup> Dixitque Moyses ad Iosue: &#x201c; Elige nobis viros et egressus pugna contra Amalec; cras ego stabo in vertice collis habens virgam Dei in manu mea &#x201d;.</span>
	<span class="versiculo"><sup>10</sup> Fecit Iosue, ut locutus erat ei Moyses, et pugnavit contra Amalec; Moyses autem et Aaron et Hur ascenderunt super verticem collis.</span>
	<span class="versiculo"><sup>11</sup> Cumque levaret Moyses manus, vincebat Israel; sin autem remisisset, superabat Amalec.</span>
	<span class="versiculo"><sup>12</sup> Manus autem Moysi erant graves; sumentes igitur lapidem posuerunt subter eum, in quo sedit; Aaron autem et Hur sustentabant manus eius ex utraque parte. Et factum est ut manus eius non lassarentur usque ad occasum solis.</span>
	<span class="versiculo"><sup>13</sup> Vicitque Iosue Amalec et populum eius in ore gladii.</span>
	<span class="versiculo"><sup>14</sup> Dixit autem Dominus ad Moysen: &#x201c; Scribe hoc ob monumentum in libro et trade auribus Iosue; delebo enim memoriam Amalec sub caelo &#x201d;.</span>
	<span class="versiculo"><sup>15</sup> Aedificavitque Moyses altare et vocavit nomen eius Dominus Nissi (Dominus vexillum meum)</span>
	<span class="versiculo"><sup>16</sup> dicens:
&#x201c; Quia manus contra solium Domini:
bellum Domino erit contra Amalec a generatione in generationem &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
