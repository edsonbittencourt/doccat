<div>
    <span class="capitulo">23</span>
    <span class="versiculo"><sup>1</sup> Non suscipies famam falsam nec iunges manum tuam cum impio, ut dicas falsum testimonium.</span>
    <span class="versiculo"><sup>2</sup> Non sequeris turbam ad faciendum malum; nec in iudicio plurimorum acquiesces sententiae, ut a vero devies.</span>
    <span class="versiculo"><sup>3</sup> Pauperis quoque non misereberis in iudicio.</span>
    <span class="versiculo"><sup>4</sup> Si occurreris bovi inimici tui aut asino erranti, reduc ad eum.</span>
    <span class="versiculo"><sup>5</sup> Si videris asinum odientis te iacere sub onere suo, non pertransibis, sed sublevabis cum eo.</span>
    <span class="versiculo"><sup>6</sup> Non pervertes iudicium pauperis in lite eius.</span>
    <span class="versiculo"><sup>7</sup> Mendacium fugies. Insontem et iustum non occides, quia aversor impium.</span>
    <span class="versiculo"><sup>8</sup> Nec accipies munera, quae excaecant etiam prudentes et subvertunt verba iustorum.</span>
    <span class="versiculo"><sup>9</sup> Peregrinum non opprimes; scitis enim advenarum animas, quia et ipsi peregrini fuistis in terra Aegypti.</span>
    <span class="versiculo"><sup>10</sup> Sex annis seminabis terram tuam et congregabis fruges eius.</span>
    <span class="versiculo"><sup>11</sup> Anno autem septimo dimittes eam et requiescere facies, ut comedant pauperes populi tui; et quidquid reliquum fuerit, edant bestiae agri. Ita facies in vinea et in oliveto tuo.</span>
    <span class="versiculo"><sup>12</sup> Sex diebus operaberis; septima die cessabis, ut requiescat bos et asinus tuus, et refrigeretur filius ancillae tuae et advena.</span>
    <span class="versiculo"><sup>13</sup> Omnia, quae dixi vobis, custodite, et nomen externorum deorum non invocabitis, neque audietur ex ore tuo.</span>
    <span class="versiculo"><sup>14</sup> Tribus vicibus per singulos annos mihi festa celebrabitis.</span>
    <span class="versiculo"><sup>15</sup> Sollemnitatem Azymorum custodies: septem diebus comedes azyma, sicut praecepi tibi, tempore statuto mensis Abib, quando egressus es de Aegypto.
Non apparebis in conspectu meo vacuus.</span>
    <span class="versiculo"><sup>16</sup> Et sollemnitatem Messis primitivorum operis tui, quaecumque seminaveris in agro; sollemnitatem quoque Collectae in exitu anni, quando congregaveris omnes fruges tuas de agro.</span>
    <span class="versiculo"><sup>17</sup> Ter in anno apparebit omne masculinum tuum coram Domino Deo.</span>
    <span class="versiculo"><sup>18</sup> Non immolabis super fermento sanguinem victimae meae, nec remanebit adeps sollemnitatis meae usque mane.</span>
    <span class="versiculo"><sup>19</sup> Primitias primarum frugum terrae tuae deferes in domum Domini Dei tui.
Non coques haedum in lacte matris suae.</span>
    <span class="versiculo"><sup>20</sup> Ecce ego mittam angelum, qui praecedat te et custodiat in via et introducat ad locum, quem paravi.</span>
    <span class="versiculo"><sup>21</sup> Observa eum et audi vocem eius nec contemnendum putes; quia non dimittet, cum peccaveritis, quia est nomen meum in illo.</span>
    <span class="versiculo"><sup>22</sup> Quod si audieris vocem eius et feceris omnia, quae loquor, inimicus ero inimicis tuis et affligam affligentes te.</span>
    <span class="versiculo"><sup>23</sup> Praecedet enim te angelus meus et introducet te ad Amorraeum et Hetthaeum et Pherezaeum Chananaeumque et Hevaeum et Iebusaeum, quos ego conteram.</span>
    <span class="versiculo"><sup>24</sup> Non adorabis deos eorum nec coles eos; non facies secundum opera eorum, sed destrues eos et confringes lapides eorum.</span>
    <span class="versiculo"><sup>25</sup> Servietisque Domino Deo vestro, ut benedicam panibus tuis et aquis et auferam infirmitatem de medio tui.</span>
    <span class="versiculo"><sup>26</sup> Non erit abortiens nec sterilis in terra tua; numerum dierum tuorum implebo.</span>
    <span class="versiculo"><sup>27</sup> Terrorem meum mittam in praecursum tuum et perturbabo omnem populum, ad quem ingre dieris; cunctorumque inimicorum tuorum coram te terga vertam</span>
    <span class="versiculo"><sup>28</sup> emittens crabrones prius, qui fugabunt Hevaeum et Chananaeum et Hetthaeum, antequam introeas.</span>
    <span class="versiculo"><sup>29</sup> Non eiciam eos a facie tua anno uno, ne terra in solitudinem redigatur, et multiplicentur contra te bestiae agri.</span>
    <span class="versiculo"><sup>30</sup> Paulatim expellam eos de conspectu tuo, donec augearis et possideas terram.</span>
    <span class="versiculo"><sup>31</sup> Ponam autem terminos tuos a mari Rubro usque ad mare Palaestinorum et a deserto usque ad Fluvium. Tradam manibus vestris habitatores terrae et eiciam eos de conspectu vestro.</span>
    <span class="versiculo"><sup>32</sup> Non inibis cum eis foedus nec cum diis eorum.</span>
    <span class="versiculo"><sup>33</sup> Non habitent in terra tua, ne peccare te faciant in me, si servieris diis eorum; quod tibi certo erit in scandalum &#x201d;.</span>
</div>
