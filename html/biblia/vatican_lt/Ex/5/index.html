<div>
	<span class="capitulo">5</span>
	<span class="versiculo"><sup>1</sup> Post haec ingressi sunt Moyses et Aaron et dixerunt pharaoni: &#x201c; Haec dicit Dominus, Deus Israel: Dimitte populum meum, ut sacrificet mihi in deserto &#x201d;.</span>
	<span class="versiculo"><sup>2</sup> At ille responclit: &#x201c; Quis est Dominus, ut audiam vocem eius et dimittam Israel? Nescio Dominum et Israel non dimittam &#x201d;.</span>
	<span class="versiculo"><sup>3</sup> Dixeruntque: &#x201c; Deus Hebraeorum occurrit nobis; eamus, quaeso, viam trium dierum in solitudinem et sacrificemus Domino Deo nostro, ne forte accidat nobis pestis aut gladius &#x201d;.</span>
	<span class="versiculo"><sup>4</sup> Ait ad eos rex Aegypti: &#x201c; Quare, Moyses et Aaron, sollicitatis populum ab operibus suis? Ite ad onera vestra &#x201d;.</span>
	<span class="versiculo"><sup>5</sup> Dixitque pharao: &#x201c; Multus nimis iam est populus terrae; videtis quod turba succreverit; quanto magis si dederitis eis requiem ab operibus? &#x201d;.</span>
	<span class="versiculo"><sup>6</sup> Praecepit ergo in die illo exactoribus populi et praefectis eius dicens:</span>
	<span class="versiculo"><sup>7</sup> &#x201c; Nequaquam ultra dabitis paleas populo ad conficiendos lateres sicut prius, sed ipsi vadant et colligant stipulas.</span>
	<span class="versiculo"><sup>8</sup> Et mensuram laterum, quam prius faciebant, imponetis super eos; nec minuetis quidquam. Vacant enim et idcirco vociferantur dicentes: &quot;Eamus et sacrificemus Deo nostro&quot;.</span>
	<span class="versiculo"><sup>9</sup> Opprimantur operibus et expleant ea, ut non acquiescant verbis mendacibus &#x201d;.</span>
	<span class="versiculo"><sup>10</sup> Igitur egressi exactores populi et praefecti eius dixerunt ad populum: &#x201c; Sic dicit pharao: &quot;Non do vobis paleas.</span>
	<span class="versiculo"><sup>11</sup> Ite et colligite, sicubi invenire poteritis, nec minuetur quid quam de opere vestro&quot; &#x201d;.</span>
	<span class="versiculo"><sup>12</sup> Dispersusque est populus per omnem terram Aegypti ad colligendas paleas.</span>
	<span class="versiculo"><sup>13</sup> Exactores quoque instabant dicentes: &#x201c; Complete opus vestrum cotidie, ut prius facere solebatis, quando dabantur vobis paleae &#x201d;.</span>
	<span class="versiculo"><sup>14</sup> Flagellatique sunt praefecti filiorum Israel, quos constituerant super eos exactores pharaonis dicentes: &#x201c; Quare non implestis mensuram laterum sicut prius, nec heri nec hodie? &#x201d;.</span>
	<span class="versiculo"><sup>15</sup> Veneruntque praefecti filiorum Israel et vociferati sunt ad pharaonem dicentes: &#x201c; Cur ita agis contra servos tuos?</span>
	<span class="versiculo"><sup>16</sup> Paleae non dantur nobis, et lateres similiter imperantur; en famuli tui flagellis caedimur, et populus tuus est in culpa &#x201d;.</span>
	<span class="versiculo"><sup>17</sup> Qui ait: &#x201c; Vacatis otio et idcirco dicitis: &quot;Eamus et sacrificemus Domino&quot;.</span>
	<span class="versiculo"><sup>18</sup> Ite ergo et operamini; paleae non dabuntur vobis, et reddetis consuetum numerum laterum &#x201d;.</span>
	<span class="versiculo"><sup>19</sup> Videbantque se praefecti filiorum Israel in malo, eo quod diceretur eis: &#x201c; Non minuetur quidquam de lateribus per singulos dies &#x201d;;</span>
	<span class="versiculo"><sup>20</sup> occurreruntque Moysi et Aaron, qui stabant ex adverso egredientibus a pharaone,</span>
	<span class="versiculo"><sup>21</sup> et dixerunt ad eos: &#x201c; Videat Dominus et iudicet, quoniam foetere fecistis odorem nostrum coram pharaone et servis eius; et praebuistis ei gladium, ut occideret nos &#x201d;.</span>
	<span class="versiculo"><sup>22</sup> Reversusque est Moyses ad Dominum et ait: &#x201c; Domine, cur afflixisti populum istum? Quare misisti me?</span>
	<span class="versiculo"><sup>23</sup> Ex eo enim quo ingressus sum ad pharaonem, ut loquerer in nomine tuo, afflixit populum tuum; et non liberasti eos &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
