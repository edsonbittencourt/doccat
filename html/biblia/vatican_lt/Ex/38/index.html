<div>
    <span class="capitulo">38</span>
    <span class="versiculo"><sup>1</sup> Fecit et altare holocausti de lignis acaciae quinque cubitorum per quadrum et trium in altitudine,</span>
    <span class="versiculo"><sup>2</sup> cuius cornua de angulis procedebant; operuitque illud laminis aeneis.</span>
    <span class="versiculo"><sup>3</sup> Et in usus eius paravit ex aere vasa diversa: lebetes, vatilla et pateras, fuscinulas et ignium receptacula.</span>
    <span class="versiculo"><sup>4</sup> Craticulamque eius in modum retis fecit aeneam subter marginem altaris ab imo usque ad medium eius,</span>
    <span class="versiculo"><sup>5</sup> fusis quattuor anulis per totidem craticulae summitates, ad immittendos vectes ad portandum.</span>
    <span class="versiculo"><sup>6</sup> Quos et ipsos fecit de lignis acaciae et operuit laminis aeneis;</span>
    <span class="versiculo"><sup>7</sup> induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis et intus vacuum.</span>
    <span class="versiculo"><sup>8</sup> Fecit et labrum aeneum cum basi sua de speculis mulierum, quae excubabant in ostio tabernaculi conventus.</span>
    <span class="versiculo"><sup>9</sup> Fecit et atrium, in cuius australi plaga erant tentoria de bysso retorta cubitorum centum;</span>
    <span class="versiculo"><sup>10</sup> columnae aeneae viginti cum basibus suis; unci columnarum et anuli earum argentei.</span>
    <span class="versiculo"><sup>11</sup> Aeque ad septentrionalem plagam tentoria, columnae basesque et unci anulique columnarum eiusdem mensurae et operis ac metalli erant.</span>
    <span class="versiculo"><sup>12</sup> In ea vero plaga, quae ad occidentem respicit, fuerunt tentoria cubitorum quinquaginta, columnae decem cum basibus suis; et unci columnarum anulique earum argentei.</span>
    <span class="versiculo"><sup>13</sup> Porro contra orientem quinquaginta cubitorum paravit tentoria,</span>
    <span class="versiculo"><sup>14</sup> e quibus quindecim cubitos columnarum trium cum basibus suis unum tenebat latus;</span>
    <span class="versiculo"><sup>15</sup> et in parte altera &shy; quia inter utraque introitum tabernaculi fecit &shy; quindecim aeque cubitorum erant tentoria columnaeque tres et bases totidem.</span>
    <span class="versiculo"><sup>16</sup> Cuncta atrii tentoria in circuitu ex bysso retorta texuerat.</span>
    <span class="versiculo"><sup>17</sup> Bases columnarum fuere aeneae, unci autem earum et anuli earum argentei et capita earum vestivit argento et omnes columnas atrii cinxit anulis argenteis.</span>
    <span class="versiculo"><sup>18</sup> Et in introitu eius opere plumario fecit velum ex hyacintho, purpura, cocco ac bysso retorta; quod habebat viginti cubitos in longitudine, altitudo vero quinque cubitorum erat iuxta mensuram, quam cuncta atrii tentoria habebant.</span>
    <span class="versiculo"><sup>19</sup> Columnae autem in ingressu fuere quattuor cum basibus aeneis, uncis argenteis; capitaque et anulos earum vestivit argento.</span>
    <span class="versiculo"><sup>20</sup> Paxillos quoque habitaculi et atrii per gyrum fecit aeneos.</span>
    <span class="versiculo"><sup>21</sup> Hic est census habitaculi, habitaculi testimonii, qui recensitus est iuxta praeceptum Moysi ministerio Levitarum per manum Ithamar filii Aaron sacerdotis.</span>
    <span class="versiculo"><sup>22</sup> Beseleel filius Uri filii Hur de tribu Iudae fecit cuncta, quae praeceperat Dominus Moysi,</span>
    <span class="versiculo"><sup>23</sup> iuncto sibi socio Ooliab filio Achisamech de tribu Dan fabro et polymitario atque plumario ex hyacintho, purpura, cocco et bysso.</span>
    <span class="versiculo"><sup>24</sup> Omne aurum, quod expensum est in opere sanctuarii et quod oblatum est in donariis, viginti novem talentorum fuit et septingentorum triginta siclorum ad mensuram sicli sanctuarii.</span>
    <span class="versiculo"><sup>25</sup> Argentum autem eorum, qui in congregatione recensiti sunt, centum talentorum fuit et mille septingentorum et septuaginta quinque siclorum ad mensuram sicli sanctuarii.</span>
    <span class="versiculo"><sup>26</sup> Beca, id est dimidium sicli iuxta mensuram sicli sanctuarii, dedit quisquis transit ad censum a viginti annis et supra, de sescentis tribus milibus et quingentis quinquaginta armatorum.</span>
    <span class="versiculo"><sup>27</sup> De talentis centum argenti conflatae sunt bases sanctuarii et veli, singulis talentis per bases singulas supputatis.</span>
    <span class="versiculo"><sup>28</sup> De mille autem septingentis et septuaginta quinque siclis fecit uncos columnarum et vestivit capita earum et cinxit eas argento.</span>
    <span class="versiculo"><sup>29</sup> Aeris quoque oblata sunt septuaginta talenta et duo milia et quadringenti sicli,</span>
    <span class="versiculo"><sup>30</sup> ex quibus fecit bases in introitu tabernaculi conventus et altare aeneum cum craticula sua omniaque vasa, quae ad usum eius pertinent,</span>
    <span class="versiculo"><sup>31</sup> et bases atrii tam in circuitu quam in ingressu eius et omnes paxillos habitaculi atque atrii per gyrum.</span>
</div>
