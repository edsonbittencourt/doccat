<div>
	<span class="capitulo">15</span>
	<span class="versiculo"><sup>1</sup> Tunc cecinit Moyses et filii Israel carmen hoc Domino, et dixerunt:
&#x201c; Cantemus Domino,
gloriose enim magnificatus est:
equum et ascensorem eius
deiecit in mare!</span>
	<span class="versiculo"><sup>2</sup> Fortitudo mea et robur meum Dominus,
et factus est mihi in salutem.
Iste Deus meus,
et glorificabo eum;
Deus patris mei,
et exaltabo eum!</span>
	<span class="versiculo"><sup>3</sup> Dominus quasi vir pugnator;
Dominus nomen eius!</span>
	<span class="versiculo"><sup>4</sup> Currus pharaonis et exercitum eius
proiecit in mare;
electi bellatores eius
submersi sunt in mari Rubro.</span>
	<span class="versiculo"><sup>5</sup> Abyssi operuerunt eos,
descenderunt in profundum quasi lapis.</span>
	<span class="versiculo"><sup>6</sup> Dextera tua, Domine,
magnifice in fortitudine,
dextera tua, Domine,
percussit inimicum.</span>
	<span class="versiculo"><sup>7</sup> Et in multitudine gloriae tuae
deposuisti adversarios tuos;
misisti iram tuam,
quae devoravit eos sicut stipulam.</span>
	<span class="versiculo"><sup>8</sup> Et in spiritu furoris tui
congregatae sunt aquae;
stetit ut agger
unda fluens,
coagulatae sunt abyssi
in medio mari.</span>
	<span class="versiculo"><sup>9</sup> Dixit inimicus:
&quot;Persequar, comprehendam,
dividam spolia,
implebitur anima mea;
evaginabo gladium meum,
interficiet eos manus mea!&quot;.</span>
	<span class="versiculo"><sup>10</sup> Flavit spiritus tuus,
et operuit eos mare;
submersi sunt quasi plumbum
in aquis vehementibus.</span>
	<span class="versiculo"><sup>11</sup> Quis similis tui
in diis, Domine?
Quis similis tui,
magnificus in sanctitate,
terribilis atque laudabilis,
faciens mirabilia?</span>
	<span class="versiculo"><sup>12</sup> Extendisti manum tuam,
devoravit eos terra.</span>
	<span class="versiculo"><sup>13</sup> Dux fuisti in misericordia tua
populo, quem redemisti,
et portasti eum in fortitudine tua
ad habitaculum sanctum tuum.</span>
	<span class="versiculo"><sup>14</sup> Attenderunt populi et commoti sunt,
dolores obtinuerunt habitatores Philisthaeae.</span>
	<span class="versiculo"><sup>15</sup> Tunc conturbati sunt principes Edom,
potentes Moab obtinuit tremor,
obriguerunt omnes habitatores Chanaan.</span>
	<span class="versiculo"><sup>16</sup> Irruit super eos
formido et pavor;
in magnitudine brachii tui
fiunt immobiles quasi lapis,
donec pertranseat populus tuus, Domine,
donec pertranseat populus tuus iste,
quem possedisti.</span>
	<span class="versiculo"><sup>17</sup> Introduces eos et plantabis
in monte hereditatis tuae,
firmissimo habitaculo tuo,
quod operatus es, Domine,
sanctuario, Domine,
quod firmaverunt manus tuae.</span>
	<span class="versiculo"><sup>18</sup> Dominus regnabit
in aeternum et ultra! &#x201d;.</span>
	<span class="versiculo"><sup>19</sup> Ingressi sunt enim equi pharaonis cum curribus et equitibus eius in mare, et reduxit super eos Dominus aquas maris; filii autem Israel ambu laverunt per siccum in medio eius.</span>
	<span class="versiculo"><sup>20</sup> Sumpsit ergo Maria prophetissa soror Aaron tympanum in manu sua; egressaeque sunt omnes mulieres post eam cum tympanis et choris,</span>
	<span class="versiculo"><sup>21</sup> quibus praecinebat dicens:
&#x201c; Cantemus Domino,
gloriose enim magnificatus est:
equum et ascensorem eius
deiecit in mare! &#x201d;.</span>
	<span class="versiculo"><sup>22</sup> Tulit autem Moyses Israel de mari Rubro, et egressi sunt in desertum Sur; ambulaveruntque tribus diebus per solitudinem et non inveniebant aquam.</span>
	<span class="versiculo"><sup>23</sup> Et venerunt in Mara nec poterant bibere aquas de Mara, eo quod essent amarae; unde vocatum est nomen eius Mara (id est Amaritudo).</span>
	<span class="versiculo"><sup>24</sup> Et murmuravit populus contra Moysen dicens: &#x201c; Quid bibemus? &#x201d;.</span>
	<span class="versiculo"><sup>25</sup> At ille clamavit ad Dominum, qui ostendit ei lignum; quod cum misisset in aquas, in dulcedinem versae sunt. Ibi constituit ei praecepta atque iudicia et ibi tentavit eum</span>
	<span class="versiculo"><sup>26</sup> dicens: &#x201c; Si audieris vocem Domini Dei tui et, quod rectum est coram eo, feceris et oboedieris mandatis eius custodierisque omnia praecepta illius, cunctum languorem, quem posui in Aegypto, non inducam super te: Ego enim Dominus sanator tuus &#x201d;.</span>
	<span class="versiculo"><sup>27</sup> Venerunt autem in Elim, ubi erant duodecim fontes aquarum et septuaginta palmae; et castrametati sunt iuxta aquas.</span>
</div>
