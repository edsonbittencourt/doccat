<div>
	<span class="capitulo">21</span>
	<span class="versiculo"><sup>1</sup> Haec sunt iudicia, quae propones eis:</span>
	<span class="versiculo"><sup>2</sup> Si emeris servum Hebraeum, sex annis serviet tibi; in septimo egredietur liber gratis.</span>
	<span class="versiculo"><sup>3</sup> Si solus intraverit, solus exeat; si habens uxorem, et uxor egredietur simul.</span>
	<span class="versiculo"><sup>4</sup> Sin autem dominus dederit illi uxorem, et pepererit filios et filias, mulier et liberi eius erunt domini sui; ipse vero exibit solus.</span>
	<span class="versiculo"><sup>5</sup> Quod si dixerit servus: &quot;Diligo dominum meum et uxorem ac liberos, non egrediar liber&quot;,</span>
	<span class="versiculo"><sup>6</sup> afferet eum dominus ad Deum et applicabit eum ad ostium vel postes perforabitque aurem eius subula; et erit ei servus in saeculum.</span>
	<span class="versiculo"><sup>7</sup> Si quis vendiderit filiam suam in famulam, non egredietur sicut servi exire consueverunt.</span>
	<span class="versiculo"><sup>8</sup> Si displicuerit oculis domini sui, cui tradita fuerat, faciat eam redimi; populo autem alieno vendendi non habebit potestatem, quia fraudavit eam.</span>
	<span class="versiculo"><sup>9</sup> Sin autem filio suo desponderit eam, iuxta morem filiarum faciet illi.</span>
	<span class="versiculo"><sup>10</sup> Quod si alteram sibi acceperit, cibum et vestimentum et concubitum non negabit.</span>
	<span class="versiculo"><sup>11</sup> Si tria ista non fecerit ei, egredietur gratis absque pretio.</span>
	<span class="versiculo"><sup>12</sup> Qui percusserit hominem, et ille mortuus fuerit, morte moriatur.</span>
	<span class="versiculo"><sup>13</sup> Qui autem non est insidiatus, sed Deus illum tradidit in manus eius, constituam tibi locum, in quem fugere debeat.</span>
	<span class="versiculo"><sup>14</sup> Si quis de industria occiderit proximum suum et per insidias, ab altari meo evelles eum, ut moriatur.</span>
	<span class="versiculo"><sup>15</sup> Qui percusserit patrem suum aut matrem, morte moriatur.</span>
	<span class="versiculo"><sup>16</sup> Qui furatus fuerit hominem sive vendiderit eum sive inventus fuerit in manu eius, morte moriatur.</span>
	<span class="versiculo"><sup>17</sup> Qui maledixerit patri suo vel matri, morte moriatur.</span>
	<span class="versiculo"><sup>18</sup> Si rixati fuerint viri, et percusserit alter proximum suum lapide vel pugno, et ille mortuus non fuerit, sed iacuerit in lectulo,</span>
	<span class="versiculo"><sup>19</sup> si surrexerit et ambulaverit foris super baculum suum, impunitus erit, qui percusserit, ita tamen, ut operas eius deperditas et impensas pro medela restituat.</span>
	<span class="versiculo"><sup>20</sup> Qui percusserit servum suum vel ancillam virga, et mortui fuerint in manibus eius, ultioni subiacetur.</span>
	<span class="versiculo"><sup>21</sup> Sin autem uno die vel duobus supervixerit, non subiacebit poenae, quia pecunia illius est.</span>
	<span class="versiculo"><sup>22</sup> Si rixati fuerint viri, et percusserit quis mulierem praegnantem et abortivum quidem fecerit, sed aliud quid adversi non acciderit, subiacebit damno, quantum maritus mulieris expetierit, et arbitri iudicaverint.</span>
	<span class="versiculo"><sup>23</sup> Sin autem quid adversi acciderit, reddet animam pro anima,</span>
	<span class="versiculo"><sup>24</sup> oculum pro oculo, dentem pro dente, manum pro manu, pedem pro pede,</span>
	<span class="versiculo"><sup>25</sup> adustionem pro adustione, vulnus pro vulnere, livorem pro livore.</span>
	<span class="versiculo"><sup>26</sup> Si percusserit quispiam oculum servi sui aut ancillae et luscos eos fecerit, dimittet eos liberos pro oculo.</span>
	<span class="versiculo"><sup>27</sup> Dentem quoque si excusserit servo vel ancillae suae, dimittet eos liberos pro dente.</span>
	<span class="versiculo"><sup>28</sup> Si bos cornu percusserit virum aut mulierem, et mortui fuerint, lapidibus obruetur, et non comedentur carnes eius; dominus autem bovis innocens erit.</span>
	<span class="versiculo"><sup>29</sup> Quod si bos cornupeta fuerit ab heri et nudiustertius, et contestati sunt dominum eius, nec recluserit eum, occideritque virum aut mulierem: et bos lapidibus obruetur, et dominum illius occident.</span>
	<span class="versiculo"><sup>30</sup> Quod si pretium ei fuerit impositum, dabit pro anima sua, quidquid fuerit postulatus.</span>
	<span class="versiculo"><sup>31</sup> Filium quoque vel filiam si cornu percusserit, simili sententiae subiacebit.</span>
	<span class="versiculo"><sup>32</sup> Si servum vel ancillam invaserit, triginta siclos argenti dabit domino; bos vero lapidibus opprimetur.</span>
	<span class="versiculo"><sup>33</sup> Si quis aperuerit cisternam vel foderit et non operuerit eam, cedideritque bos vel asinus in eam,</span>
	<span class="versiculo"><sup>34</sup> dominus cisternae reddet pretium iumentorum; quod autem mortuum est, ipsius erit.</span>
	<span class="versiculo"><sup>35</sup> Si bos alienus bovem alterius vulneraverit, et ille mortuus fuerit, vendent bovem vivum et divident pretium; cadaver autem mortui inter se dispertient.</span>
	<span class="versiculo"><sup>36</sup> Sin autem notum erat quod bos cornupeta esset ab heri et nudiustertius, et non custodivit eum dominus suus, reddet bovem pro bove et cadaver integrum accipiet.</span>
	<span class="versiculo"><sup>37</sup> Si quis furatus fuerit bovem aut ovem et occiderit vel vendiderit, quinque boves pro uno bove restituet et quattuor oves pro una ove.</span>
</div>
