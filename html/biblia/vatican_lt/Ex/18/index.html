<div>
    <span class="capitulo">18</span>
    <span class="versiculo"><sup>1</sup> Cumque audisset Iethro sacerdos Madian socer Moysi omnia, quae fecerat Deus Moysi et Israel populo suo, eo quod eduxisset Dominus Israel de Aegypto,</span>
    <span class="versiculo"><sup>2</sup> tulit Sephoram uxorem Moysi, quam remiserat,</span>
    <span class="versiculo"><sup>3</sup> et duos filios eius, quorum unus vocabatur Gersam, dicente patre: &#x201c; Advena fui in terra aliena &#x201d;,</span>
    <span class="versiculo"><sup>4</sup> alter vero Eliezer: &#x201c; Deus enim, ait, patris mei adiutor meus, et eruit me de gladio pharaonis &#x201d;.</span>
    <span class="versiculo"><sup>5</sup> Venit ergo Iethro socer Moysi et filii eius et uxor eius ad Moysen in desertum, ubi erat castrametatus iuxta montem Dei;</span>
    <span class="versiculo"><sup>6</sup> et mandavit Moysi dicens: &#x201c; Ego socer tuus Iethro venio ad te et uxor tua et duo filii tui cum ea &#x201d;.</span>
    <span class="versiculo"><sup>7</sup> Qui egressus in occursum soceri sui adoravit et osculatus est eum, salutaveruntque se mutuo verbis pacificis. Cumque intrasset tabernaculum,</span>
    <span class="versiculo"><sup>8</sup> narravit Moyses socero suo cuncta, quae fecerat Dominus pharaoni et Aegyptiis propter Israel, universumque laborem, qui accidisset eis in itinere, et quod liberaverat eos Dominus.</span>
    <span class="versiculo"><sup>9</sup> Laetatusque est Iethro super omnibus bonis, quae fecerat Dominus Israel, eo quod eruisset eum de manu Aegyptiorum,</span>
    <span class="versiculo"><sup>10</sup> et ait: &#x201c; Benedictus Dominus, qui liberavit vos de manu Aegyptiorum et de manu pharaonis.</span>
    <span class="versiculo"><sup>11</sup> Nunc cognovi quia magnus Dominus super omnes deos, eo quod eruerit populum de manu Aegyptiorum, qui superbe egerunt contra illos &#x201d;.</span>
    <span class="versiculo"><sup>12</sup> Obtulit ergo Iethro socer Moysi holocausta et hostias Deo; veneruntque Aaron et omnes seniores Israel, ut comederent panem cum eo coram Deo.</span>
    <span class="versiculo"><sup>13</sup> Altero autem die sedit Moyses, ut iudicaret populum, qui assistebat Moysi de mane usque ad vesperam.</span>
    <span class="versiculo"><sup>14</sup> Quod cum vidisset socer eius, omnia scilicet, quae agebat in populo, ait: &#x201c; Quid est hoc, quod facis in plebe? Cur solus sedes, et omnis populus praestolatur de mane usque ad vesperam? &#x201d;.</span>
    <span class="versiculo"><sup>15</sup> Cui respondit Moyses: &#x201c; Venit ad me populus quaerens sententiam Dei.</span>
    <span class="versiculo"><sup>16</sup> Cumque acciderit eis aliqua disceptatio, veniunt ad me, ut iudicem inter eos et ostendam praecepta Dei et leges eius &#x201d;.</span>
    <span class="versiculo"><sup>17</sup> At ille: &#x201c; Non bonam, inquit, rem facis.</span>
    <span class="versiculo"><sup>18</sup> Consumeris et tu et populus iste, qui tecum est. Ultra vires tuas est negotium; solus illud non poteris sustinere.</span>
    <span class="versiculo"><sup>19</sup> Sed audi verba mea atque consilia, et erit Deus tecum: Esto tu populo in his, quae ad Deum pertinent, ut referas causas ad Deum</span>
    <span class="versiculo"><sup>20</sup> ostendasque populo praecepta et leges viamque, per quam ingredi debeant, et opus, quod facere debeant.</span>
    <span class="versiculo"><sup>21</sup> Provide autem de omni plebe viros strenuos et timentes Deum, in quibus sit veritas, et qui oderint avaritiam, et constitue ex eis tribunos et centuriones et quinquagenarios et decanos,</span>
    <span class="versiculo"><sup>22</sup> qui iudicent populum omni tempore. Quidquid autem maius fuerit, referant ad te, et ipsi minora tantummodo iudicent; leviusque sit tibi, partito cum aliis onere.</span>
    <span class="versiculo"><sup>23</sup> Si hoc feceris, implebis imperium Dei et praecepta eius poteris sustentare, et omnis hic populus revertetur ad loca sua cum pace &#x201d;.</span>
    <span class="versiculo"><sup>24</sup> Quibus auditis, Moyses fecit omnia, quae ille suggesserat;</span>
    <span class="versiculo"><sup>25</sup> et, electis viris strenuis de cuncto Israel, constituit eos principes populi, tribunos et centuriones et quinquagenarios et decanos,</span>
    <span class="versiculo"><sup>26</sup> qui iudicabant plebem omni tempore. Quidquid autem gravius erat, referebant ad eum, faciliora tantummodo iudicantes.</span>
    <span class="versiculo"><sup>27</sup> Dimisitque socerum suum, qui reversus abiit in terram suam.</span>
</div>
