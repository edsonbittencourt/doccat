<div>
	<span class="capitulo">36</span>
	<span class="versiculo"><sup>1</sup> Fecit ergo Beseleel et Ooliab et omnis vir sapiens, quibus dedit Dominus sapientiam et intellectum, ut scirent fabre operari, quae in usus sanctuarii necessaria sunt et quae praecepit Dominus.</span>
	<span class="versiculo"><sup>2</sup> Cumque vocasset Moyses Beseleel et Ooliab et omnem eruditum virum, cui dederat Dominus sapientiam, omnes, qui sponte sua obtulerant se ad faciendum opus,</span>
	<span class="versiculo"><sup>3</sup> acceperunt ab ipso universa donaria, quae attulerant filii Israel ad faciendum opus in cultum sanctuarii. Ipsi autem cotidie mane donaria ei offerebant.</span>
	<span class="versiculo"><sup>4</sup> Unde omnes sapientes artifices venerunt singuli de opere suo pro sanctuario</span>
	<span class="versiculo"><sup>5</sup> et dixerunt Moysi: &#x201c; Plus offert populus quam necessarium est operi, quod Dominus iussit facere &#x201d;.</span>
	<span class="versiculo"><sup>6</sup> Iussit ergo Moyses praeconis voce per castra clamari: &#x201c; Nec vir nec mulier quidquam offerat ultra pro omni opere sanctuario &#x201d;. Sicque cessatum est a muneribus offerendis,</span>
	<span class="versiculo"><sup>7</sup> eo quod oblata sufficerent et superabundarent.</span>
	<span class="versiculo"><sup>8</sup> Feceruntque omnes corde sapientes inter artifices habitaculi cortinas decem de bysso retorta et hyacintho et purpura coccoque, cum cherubim intextis arte polymita;</span>
	<span class="versiculo"><sup>9</sup> quarum una habebat in longitudine viginti octo cubitos et in latitudine quattuor: una mensura erat omnium cortinarum.</span>
	<span class="versiculo"><sup>10</sup> Coniunxitque cortinas quinque alteram alteri et alias quinque sibi invicem copulavit.</span>
	<span class="versiculo"><sup>11</sup> Fecit et ansas hyacinthinas in ora cortinae unius in extremitate iuncturae et in ora cortinae extremae in iunctura altera similiter.</span>
	<span class="versiculo"><sup>12</sup> Quinquagenas ansas fecit pro utraque cortina, ut contra se invicem venirent ansae et mutuo iungerentur.</span>
	<span class="versiculo"><sup>13</sup> Unde et quinquaginta fudit fibulas aureas, quae morderent cortinarum ansas, et fieret unum habitaculum.</span>
	<span class="versiculo"><sup>14</sup> Fecit et saga undecim de pilis caprarum pro tentorio super habitaculum;</span>
	<span class="versiculo"><sup>15</sup> unum sagum in longitudine habebat cubitos triginta et in latitudine cubitos quattuor: unius mensurae erant omnia saga.</span>
	<span class="versiculo"><sup>16</sup> Quorum quinque iunxit seorsum et sex alia separatim.</span>
	<span class="versiculo"><sup>17</sup> Fecitque ansas quinquaginta in ora sagi ultimi iuncturae unius et quinquaginta in ora sagi iuncturae alterius, ut sibi invicem iungerentur;</span>
	<span class="versiculo"><sup>18</sup> et fecit fibulas aeneas quinquaginta, quibus necteretur tentorium, ut esset unum.</span>
	<span class="versiculo"><sup>19</sup> Fecit et opertorium tentorio de pellibus arietum rubricatis aliudque desuper velamentum de pellibus delphini.</span>
	<span class="versiculo"><sup>20</sup> Fecit et tabulas habitaculi de lignis acaciae stantes.</span>
	<span class="versiculo"><sup>21</sup> Decem cubitorum erat longitudo tabulae unius, et unum ac semis cubitum latitudo retinebat.</span>
	<span class="versiculo"><sup>22</sup> Bini pedes erant per singulas tabulas, ut altera alteri iungeretur: sic fecit in omnibus tabulis habitaculi.</span>
	<span class="versiculo"><sup>23</sup> E quibus viginti ad plagam meridianam erant contra austrum</span>
	<span class="versiculo"><sup>24</sup> cum quadraginta basibus argenteis. Duae bases sub singulis tabulis ponebantur pro duabus pedibus.</span>
	<span class="versiculo"><sup>25</sup> Ad plagam quoque habitaculi, quae respicit ad aquilonem, fecit viginti tabulas</span>
	<span class="versiculo"><sup>26</sup> cum quadraginta basibus argenteis: duas bases per singulas tabulas.</span>
	<span class="versiculo"><sup>27</sup> Contra occidentem vero, id est ad eam partem habitaculi quae mare respicit, fecit sex tabulas</span>
	<span class="versiculo"><sup>28</sup> et duas alias per singulos angulos habitaculi retro;</span>
	<span class="versiculo"><sup>29</sup> quae gemellae erant a deorsum usque sursum in unam compaginem. Ita fecit duas tabulas in duobus angulis,</span>
	<span class="versiculo"><sup>30</sup> ut octo essent simul tabulae et haberent bases argenteas sedecim: binas scilicet bases sub singulis tabulis.</span>
	<span class="versiculo"><sup>31</sup> Fecit et vectes de lignis acaciae quinque ad continendas tabulas unius lateris habitaculi</span>
	<span class="versiculo"><sup>32</sup> et quinque alios ad alterius lateris coaptandas tabulas; et extra hos quinque alios vectes ad occidentalem plagam habitaculi contra mare.</span>
	<span class="versiculo"><sup>33</sup> Fecit autem vectem medium, qui per medias tabulas ab una extremitate usque ad alteram perveniret.</span>
	<span class="versiculo"><sup>34</sup> Ipsa autem tabulata deauravit. Et anulos eorum fecit aureos, per quos vectes induci possent; quos et ipsos laminis aureis operuit.</span>
	<span class="versiculo"><sup>35</sup> Fecit et velum de hyacintho et purpura coccoque ac bysso retorta, opere polymitario, cum cherubim intextis;</span>
	<span class="versiculo"><sup>36</sup> et quattuor columnas de lignis acaciae, quas cum uncis suis deauravit, fusis basibus earum argenteis.</span>
	<span class="versiculo"><sup>37</sup> Fecit et velum in introitu tabernaculi ex hyacintho, purpura, cocco byssoque retorta opere plumarii;</span>
	<span class="versiculo"><sup>38</sup> et columnas quinque cum uncis suis. Et operuit auro capita et anulos earum basesque earum fudit aeneas.</span>
</div>
