<div>
	<span class="capitulo">12</span>
	<span class="versiculo"><sup>1</sup> Dixit Dominus ad Moysen et Aaron in terra Aegypti:</span>
	<span class="versiculo"><sup>2</sup> &#x201c; Mensis iste vobis principium mensium, primus erit in mensibus anni.</span>
	<span class="versiculo"><sup>3</sup> Loquimini ad universum coetum filiorum Israel et dicite eis: Decima die mensis huius tollat unusquisque agnum per familias et domos suas.</span>
	<span class="versiculo"><sup>4</sup> Sin autem minor est numerus, ut sufficere possit ad vescendum agnum, assumet vicinum suum, qui iunctus est domui suae, iuxta numerum animarum, quae sufficere possunt ad esum agni.</span>
	<span class="versiculo"><sup>5</sup> Erit autem vobis agnus absque macula, masculus, anniculus; quem de agnis vel haedis tolletis</span>
	<span class="versiculo"><sup>6</sup> et servabitis eum usque ad quartam decimam diem mensis huius; immolabitque eum universa congregatio filiorum Israel ad vesperam.</span>
	<span class="versiculo"><sup>7</sup> Et sument de sanguine eius ac ponent super utrumque postem et in superliminaribus domorum, in quibus comedent illum;</span>
	<span class="versiculo"><sup>8</sup> et edent carnes nocte illa assas igni et azymos panes cum lactucis amaris.</span>
	<span class="versiculo"><sup>9</sup> Non comedetis ex eo crudum quid nec coctum aqua, sed tantum assum igni; caput cum pedibus eius et intestinis vorabitis.</span>
	<span class="versiculo"><sup>10</sup> Nec remanebit quidquam ex eo usque mane; si quid residuum fuerit, igne comburetis.</span>
	<span class="versiculo"><sup>11</sup> Sic autem comedetis illum: renes vestros accingetis, calceamenta habebitis in pedibus, tenentes baculos in manibus, et comedetis festinanter; est enim Pascha (id est Transitus) Domini!</span>
	<span class="versiculo"><sup>12</sup> Et transibo per terram Aegypti nocte illa percutiamque omne primogenitum in terra Aegypti ab homine usque ad pecus; et in cunctis diis Aegypti faciam iudicia, ego Dominus.</span>
	<span class="versiculo"><sup>13</sup> Erit autem sanguis vobis in signum in aedibus, in quibus eritis; et videbo sanguinem et transibo vos, nec erit in vobis plaga disperdens, quando percussero terram Aegypti.</span>
	<span class="versiculo"><sup>14</sup> Habebitis autem hanc diem in monumentum et celebrabitis eam sollemnem Domino in generationibus vestris cultu sempiterno.</span>
	<span class="versiculo"><sup>15</sup> Septem diebus azyma comedetis. Iam in die primo non erit fermentum in domibus vestris; quicumque comederit fermentatum, a primo die usque ad diem septimum, peribit anima illa de Israel.</span>
	<span class="versiculo"><sup>16</sup> Dies prima erit sancta atque sollemnis, et dies septima eadem festivitate venerabilis. Nihil operis facietis in eis, exceptis his, quae ad vescendum pertinent.</span>
	<span class="versiculo"><sup>17</sup> Et observabitis azyma, in eadem enim ipsa die eduxi exercitum vestrum de terra Aegypti; et custodietis diem istum in generationes vestras ritu perpetuo.</span>
	<span class="versiculo"><sup>18</sup> Primo mense, quarta decima die mensis ad vesperam comedetis azyma; usque ad diem vicesimam primam eiusdem mensis ad vesperam.</span>
	<span class="versiculo"><sup>19</sup> Septem diebus fermentum non invenietur in domibus vestris. Qui comederit fermentatum, peribit anima eius de coetu Israel, tam de advenis quam de indigenis terrae.</span>
	<span class="versiculo"><sup>20</sup> Omne fermentatum non comedetis; in cunctis habitaculis vestris edetis azyma &#x201d;.</span>
	<span class="versiculo"><sup>21</sup> Vocavit autem Moyses omnes seniores filiorum Israel et dixit ad eos: &#x201c; Ite tollentes animal per familias vestras et immolate Pascha.</span>
	<span class="versiculo"><sup>22</sup> Fasciculumque hyssopi tingite in sanguine, qui est in pelvi, et aspergite ex eo superliminare et utrumque postem. Nullus vestrum egrediatur ostium domus suae usque mane.</span>
	<span class="versiculo"><sup>23</sup> Transibit enim Dominus percutiens Aegyptios; cumque viderit sanguinem in superliminari et in utroque poste, transcendet ostium et non sinet percussorem ingredi domos vestras et laedere.</span>
	<span class="versiculo"><sup>24</sup> Custodite verbum istud legitimum tibi et filiis tuis usque in aeternum.</span>
	<span class="versiculo"><sup>25</sup> Cumque introieritis terram, quam Dominus daturus est vobis, ut pollicitus est, observabitis caeremonias istas;</span>
	<span class="versiculo"><sup>26</sup> et, cum dixerint vobis filii vestri: &quot;Quae est ista religio?&quot;,</span>
	<span class="versiculo"><sup>27</sup> dicetis eis: &quot;Victima Paschae Domino est, quando transivit super domos filiorum Israel in Aegypto percutiens Aegyptios et domos nostras liberans&quot; &#x201d;. Incurvatusque populus adoravit;</span>
	<span class="versiculo"><sup>28</sup> et egressi filii Israel fecerunt, sicut praeceperat Dominus Moysi et Aaron.</span>
	<span class="versiculo"><sup>29</sup> Factum est autem in noctis medio, percussit Dominus omne primogenitum in terra Aegypti, a primogenito pharaonis, qui in solio eius sedebat, usque ad primogenitum captivi, qui erat in carcere, et omne primogenitum iumentorum.</span>
	<span class="versiculo"><sup>30</sup> Surrexitque pharao nocte et omnes servi eius cunctaque Aegyptus, et ortus est clamor magnus in Aegypto, neque enim erat domus, in qua non iaceret mortuus.</span>
	<span class="versiculo"><sup>31</sup> Vocatisque pharao Moyse et Aaron nocte, ait: &#x201c; Surgite, egredimini a populo meo, vos et filii Israel; ite, immolate Domino, sicut dicitis.</span>
	<span class="versiculo"><sup>32</sup> Oves vestras et armenta assumite, ut petieratis, et abeuntes benedicite mihi &#x201d;.</span>
	<span class="versiculo"><sup>33</sup> Urgebantque Aegyptii populum de terra exire velociter dicentes: &#x201c; Omnes moriemur &#x201d;.</span>
	<span class="versiculo"><sup>34</sup> Tulit igitur populus conspersam farinam, antequam fermentaretur; et ligans pistrina in palliis suis posuit super umeros suos.</span>
	<span class="versiculo"><sup>35</sup> Feceruntque filii Israel, sicut praeceperat Moyses, et petierunt ab Aegyptiis vasa argentea et aurea vestemque plurimam.</span>
	<span class="versiculo"><sup>36</sup> Dominus autem dedit gratiam populo coram Aegyptiis, ut commodarent eis; et spoliaverunt Aegyptios.</span>
	<span class="versiculo"><sup>37</sup> Profectique sunt filii Israel de Ramesse in Succoth, sescenta fere milia peditum virorum absque parvulis.</span>
	<span class="versiculo"><sup>38</sup> Sed et vulgus promiscuum innumerabile ascendit cum eis, oves et armenta, animantia multa nimis.</span>
	<span class="versiculo"><sup>39</sup> Coxeruntque farinam, quam dudum de Aegypto conspersam tulerant, et fecerunt subcinericios panes azymos; neque enim poterant fermentari, cogentibus exire Aegyptiis et nullam facere sinentibus moram; nec pulmenti quidquam occurrerant praeparare.</span>
	<span class="versiculo"><sup>40</sup> Habitatio autem filiorum Israel, qua manserant in Aegypto, fuit quadringentorum triginta annorum.</span>
	<span class="versiculo"><sup>41</sup> Quibus expletis, eadem die egressus est omnis exercitus Domini de terra Aegypti.</span>
	<span class="versiculo"><sup>42</sup> Nox ista vigiliarum Domino, quando eduxit eos de terra Aegypti: hanc observare debent Domino omnes filii Israel in generationibus suis.</span>
	<span class="versiculo"><sup>43</sup> Dixitque Dominus ad Moysen et Aaron: &#x201c; Haec est religio Paschae: Omnis alienigena non comedet ex eo;</span>
	<span class="versiculo"><sup>44</sup> omnis autem servus empticius circumcidetur et sic comedet;</span>
	<span class="versiculo"><sup>45</sup> advena et mercennarius non edent ex eo.</span>
	<span class="versiculo"><sup>46</sup> In una domo comedetur, nec efferetis de carnibus eius foras nec os illius confringetis.</span>
	<span class="versiculo"><sup>47</sup> Omnis coetus filiorum Israel faciet illud.</span>
	<span class="versiculo"><sup>48</sup> Quod si quis peregrinorum in vestram voluerit transire coloniam et facere Pascha Domini, circumcidetur prius omne masculinum eius, et tunc rite celebrabit eritque sicut indigena terrae; si quis autem circumcisus non fuerit, non vescetur ex eo.</span>
	<span class="versiculo"><sup>49</sup> Eadem lex erit indigenae et colono, qui peregrinatur apud vos &#x201d;.</span>
	<span class="versiculo"><sup>50</sup> Feceruntque omnes filii Israel, sicut praeceperat Dominus Moysi et Aaron;</span>
	<span class="versiculo"><sup>51</sup> et in eadem die eduxit Dominus filios Israel de terra Aegypti per turmas suas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
