<div>
	<span class="capitulo">20</span>
	<span class="versiculo"><sup>1</sup> Locutusque est Deus cunctos sermones hos:</span>
	<span class="versiculo"><sup>2</sup> &#x201c; Ego sum Dominus Deus tuus, qui eduxi te de terra Aegypti, de domo servitutis.</span>
	<span class="versiculo"><sup>3</sup> Non habebis deos alienos coram me.</span>
	<span class="versiculo"><sup>4</sup> Non facies tibi sculptile neque omnem similitudinem eorum, quae sunt in caelo desuper et quae in terra deorsum et quae in aquis sub terra.</span>
	<span class="versiculo"><sup>5</sup> Non adorabis ea neque coles, quia ego sum Dominus Deus tuus, Deus zelotes, visitans iniquitatem patrum in filiis in tertiam et quartam generationem eorum, qui oderunt me,</span>
	<span class="versiculo"><sup>6</sup> et faciens misericordiam in milia his, qui diligunt me et custodiunt praecepta mea.</span>
	<span class="versiculo"><sup>7</sup> Non assumes nomen Domini Dei tui in vanum, nec enim habebit insontem Dominus eum, qui assumpserit nomen Domini Dei sui frustra.</span>
	<span class="versiculo"><sup>8</sup> Memento, ut diem sabbati sanctifices.</span>
	<span class="versiculo"><sup>9</sup> Sex diebus operaberis et facies omnia opera tua;</span>
	<span class="versiculo"><sup>10</sup> septimus autem dies sabbatum Domino Deo tuo est; non facies omne opus tu et filius tuus et filia tua, servus tuus et ancilla tua, iumentum tuum et advena, qui est intra portas tuas.</span>
	<span class="versiculo"><sup>11</sup> Sex enim diebus fecit Dominus caelum et terram et mare et omnia, quae in eis sunt, et requievit in die septimo; idcirco benedixit Dominus diei sabbati et sanctificavit eum.</span>
	<span class="versiculo"><sup>12</sup> Honora patrem tuum et matrem tuam, ut sis longaevus super terram, quam Dominus Deus tuus dabit tibi.</span>
	<span class="versiculo"><sup>13</sup> Non occides.</span>
	<span class="versiculo"><sup>14</sup> Non moechaberis.</span>
	<span class="versiculo"><sup>15</sup> Non furtum facies.</span>
	<span class="versiculo"><sup>16</sup> Non loqueris contra proximum tuum falsum testimonium.</span>
	<span class="versiculo"><sup>17</sup> Non concupisces domum proximi tui: non desiderabis uxorem eius, non servum, non ancillam, non bovem, non asinum nec omnia, quae illius sunt &#x201d;.</span>
	<span class="versiculo"><sup>18</sup> Cunctus autem populus videbat voces et lampades et sonitum bucinae montemque fumantem; et perterriti ac pavore concussi steterunt procul</span>
	<span class="versiculo"><sup>19</sup> dicentes Moysi: &#x201c; Loquere tu nobis, et audiemus; non loquatur nobis Deus, ne moriamur &#x201d;.</span>
	<span class="versiculo"><sup>20</sup> Et ait Moyses ad populum: &#x201c; Nolite timere; ut enim probaret vos, venit Deus, et ut timor illius esset in vobis, ne peccaretis &#x201d;.</span>
	<span class="versiculo"><sup>21</sup> Stetitque populus de longe; Moyses autem accessit ad caliginem, in qua erat Deus.</span>
	<span class="versiculo"><sup>22</sup> Dixit praeterea Dominus ad Moysen: &#x201c; Haec dices filiis Israel: Vos vidistis quod de caelo locutus sim vobis.</span>
	<span class="versiculo"><sup>23</sup> Non facietis praeter me deos argenteos nec deos aureos facietis vobis.</span>
	<span class="versiculo"><sup>24</sup> Altare de terra facietis mihi et offeretis super eo holocausta et pacifica vestra, oves vestras et boves; in omni loco, in quo memoriam fecero nominis mei, veniam ad te et benedicam tibi.</span>
	<span class="versiculo"><sup>25</sup> Quod si altare lapideum feceris mihi, non aedificabis illud de sectis lapidibus; si enim levaveris cultrum super eo, polluetur.</span>
	<span class="versiculo"><sup>26</sup> Non ascendes per gradus ad altare meum, ne reveletur turpitudo tua.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
