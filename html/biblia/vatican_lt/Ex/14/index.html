<div>
	<span class="capitulo">14</span>
	<span class="versiculo"><sup>1</sup> Locutus est autem Dominus ad Moysen dicens:</span>
	<span class="versiculo"><sup>2</sup> &#x201c; Loquere filiis Israel: Reversi castrametentur e regione Phihahiroth, quae est inter Magdolum et mare contra Beelsephon; in conspectu eius castra ponetis super mare.</span>
	<span class="versiculo"><sup>3</sup> Dicturusque est pharao super filiis Israel: &quot;Errant in terra, conclusit eos desertum&quot;.</span>
	<span class="versiculo"><sup>4</sup> Et indurabo cor eius, ac persequetur eos, et glorificabor in pharaone et in omni exercitu eius; scientque Aegyptii quia ego sum Dominus &#x201d;. Feceruntque ita.</span>
	<span class="versiculo"><sup>5</sup> Et nuntiatum est regi Aegyptiorum quod fugisset populus; immutatumque est cor pharaonis et servorum eius super populo, et dixerunt: &#x201c; Quid hoc fecimus, ut dimitteremus Israel, ne servirent nobis? &#x201d;.</span>
	<span class="versiculo"><sup>6</sup> Iunxit ergo currum et omnem populum suum assumpsit secum;</span>
	<span class="versiculo"><sup>7</sup> tulitque sescentos currus electos et quidquid in Aegypto curruum fuit et bellatores in singulis curribus.</span>
	<span class="versiculo"><sup>8</sup> Induravitque Dominus cor pharaonis regis Aegypti, et persecutus est filios Israel; at illi egressi erant in manu excelsa.</span>
	<span class="versiculo"><sup>9</sup> Cumque persequerentur Aegyptii vestigia praecedentium, reppererunt eos in castris super mare; omnes equi et currus pharaonis, equites et exercitus eius erant in Phihahiroth contra Beelsephon.</span>
	<span class="versiculo"><sup>10</sup> Cumque appropinquasset pharao, levantes filii Israel oculos viderunt Aegyptios post se et timuerunt valde clamaveruntque ad Dominum</span>
	<span class="versiculo"><sup>11</sup> et dixerunt ad Moysen: &#x201c; Forsitan non erant sepulcra in Aegypto? Ideo tulisti nos, ut moreremur in solitudine. Quid hoc fecisti, ut educeres nos ex Aegypto?</span>
	<span class="versiculo"><sup>12</sup> Nonne iste est sermo, quem loquebamur ad te in Aegypto dicentes: Recede a nobis, ut serviamus Aegyptiis? Multo enim melius erat servire eis quam mori in solitudine &#x201d;.</span>
	<span class="versiculo"><sup>13</sup> Et ait Moyses ad populum: &#x201c; Nolite timere; state et videte salutem Domini, quam facturus est vobis hodie; Aegyptios enim, quos nunc videtis, nequaquam ultra videbitis usque in sempiternum.</span>
	<span class="versiculo"><sup>14</sup> Dominus pugnabit pro vobis, et vos silebitis &#x201d;.</span>
	<span class="versiculo"><sup>15</sup> Dixitque Dominus ad Moysen: &#x201c; Quid clamas ad me? Loquere filiis Israel, ut proficiscantur.</span>
	<span class="versiculo"><sup>16</sup> Tu autem eleva virgam tuam et extende manum tuam super mare et divide illud, ut gradiantur filii Israel in medio mari per siccum.</span>
	<span class="versiculo"><sup>17</sup> Ego autem indurabo cor Aegyptiorum, ut persequantur eos; et glorificabor in pharaone et in omni exercitu eius, in curribus et in equitibus illius.</span>
	<span class="versiculo"><sup>18</sup> Et scient Aegyptii quia ego sum Dominus, cum glorificatus fuero in pharaone, in curribus atque in equitibus eius &#x201d;.</span>
	<span class="versiculo"><sup>19</sup> Tollensque se angelus Dei, qui praecedebat castra Israel, abiit post eos; et cum eo pariter columna nubis, priora dimittens, post tergum.</span>
	<span class="versiculo"><sup>20</sup> Stetit inter castra Aegyptiorum et castra Israel; et erat nubes tenebrosa et illuminans noctem, ita ut ad se invicem toto noctis tempore accedere non valerent.</span>
	<span class="versiculo"><sup>21</sup> Cumque extendisset Moyses manum super mare, reppulit illud Dominus, flante vento vehementi et urente tota nocte, et vertit in siccum; divisaque est aqua.</span>
	<span class="versiculo"><sup>22</sup> Et ingressi sunt filii Israel per medium maris sicci; erat enim aqua quasi murus a dextra eorum et laeva.</span>
	<span class="versiculo"><sup>23</sup> Persequentesque Aegyptii ingressi sunt post eos, omnis equitatus pharaonis, currus eius et equites per medium maris.</span>
	<span class="versiculo"><sup>24</sup> Iamque advenerat vigilia matutina, et ecce respiciens Dominus super castra Aegyptiorum per columnam ignis et nubis perturbavit exercitum eorum;</span>
	<span class="versiculo"><sup>25</sup> et impedivit rotas curruum, ita ut difficile moverentur. Dixerunt ergo Aegyptii: &#x201c; Fugiamus Israelem! Dominus enim pugnat pro eis contra nos &#x201d;.</span>
	<span class="versiculo"><sup>26</sup> Et ait Dominus ad Moysen: &#x201c; Extende manum tuam super mare, ut revertantur aquae ad Aegyptios super currus et equites eorum &#x201d;.</span>
	<span class="versiculo"><sup>27</sup> Cumque extendisset Moyses manum contra mare, reversum est primo diluculo ad priorem locum; fugientibusque Aegyptiis occurrerunt aquae, et involvit eos Dominus in mediis fluctibus.</span>
	<span class="versiculo"><sup>28</sup> Reversaeque sunt aquae et operuerunt currus et equites cuncti exercitus pharaonis, qui sequentes ingressi fuerant mare; ne unus quidem superfuit ex eis.</span>
	<span class="versiculo"><sup>29</sup> Filii autem Israel perrexerunt per medium sicci maris, et aquae eis erant quasi pro muro a dextris et a sinistris.</span>
	<span class="versiculo"><sup>30</sup> Liberavitque Dominus in die illo Israel de manu Aegyptiorum. Et viderunt Aegyptios mortuos super litus maris</span>
	<span class="versiculo"><sup>31</sup> et manum magnam, quam exercuerat Dominus contra eos; timuitque populus Dominum et crediderunt Domino et Moysi servo eius.</span>
</div>
