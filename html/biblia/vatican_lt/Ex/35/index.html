<div>
    <span class="capitulo">35</span>
    <span class="versiculo"><sup>1</sup> Igitur, congregato omni coetu filiorum Israel, dixit ad eos: &#x201c; Haec sunt, quae iussit Dominus fieri:</span>
    <span class="versiculo"><sup>2</sup> sex diebus facietis opus, septimus dies erit vobis sanctus, sabbatum et requies Domino; qui fecerit opus in eo, occidetur.</span>
    <span class="versiculo"><sup>3</sup> Non succendetis ignem in omnibus habitaculis vestris per diem sabbati &#x201d;.</span>
    <span class="versiculo"><sup>4</sup> Et ait Moyses ad omnem coetum filiorum Israel: &#x201c; Iste est sermo, quem praecepit Dominus dicens:</span>
    <span class="versiculo"><sup>5</sup> &quot;Separate apud vos donaria Domino&quot;. Omnis voluntarius et proni animi offerat ea Domino: aurum et argentum et aes,</span>
    <span class="versiculo"><sup>6</sup> hyacinthum et purpuram coccumque et byssum, pilos caprarum</span>
    <span class="versiculo"><sup>7</sup> et pelles arietum rubricatas et pelles delphini, ligna acaciae</span>
    <span class="versiculo"><sup>8</sup> et oleum ad luminaria concinnanda et aromata, ut conficiatur unguentum et thymiama suavissimum,</span>
    <span class="versiculo"><sup>9</sup> lapides onychinos et gemmas ad ornatum ephod et pectoralis.</span>
    <span class="versiculo"><sup>10</sup> Quisquis vestrum sapiens est, veniat et faciat, quod Dominus imperavit,</span>
    <span class="versiculo"><sup>11</sup> habitaculum scilicet et tentorium eius atque operimentum, fibulas et tabulata cum vectibus, columnas et bases;</span>
    <span class="versiculo"><sup>12</sup> arcam et vectes, propitiatorium et velum, quod ante illud oppanditur;</span>
    <span class="versiculo"><sup>13</sup> mensam cum vectibus et vasis et propositionis panibus;</span>
    <span class="versiculo"><sup>14</sup> candelabrum ad luminaria sustentanda, vasa illius et lucernas et oleum ad nutrimenta luminarium;</span>
    <span class="versiculo"><sup>15</sup> altare thymiamatis et vectes et oleum unctionis et thymiama ex aromatibus; velum ad ostium habitaculi;</span>
    <span class="versiculo"><sup>16</sup> altare holocausti et craticulam eius aeneam cum vectibus et vasis suis, labrum et basim eius;</span>
    <span class="versiculo"><sup>17</sup> cortinas atrii cum columnis et basibus, velum in foribus atrii;</span>
    <span class="versiculo"><sup>18</sup> paxillos habitaculi et atrii cum funiculis suis;</span>
    <span class="versiculo"><sup>19</sup> vestimenta texta, quorum usus est in ministerio sanctuarii, vestes sanctas Aaron pontificis ac vestes filiorum eius, ut sacerdotio fungantur mihi &#x201d;.</span>
    <span class="versiculo"><sup>20</sup> Egressus est omnis coetus filiorum Israel de conspectu Moysi,</span>
    <span class="versiculo"><sup>21</sup> et venit, quisquis erat mentis promptissimae, et attulit sponte sua donaria Domino ad faciendum opus tabernaculi conventus et quidquid ad cultum et ad vestes sanctas necessarium erat.</span>
    <span class="versiculo"><sup>22</sup> Viri cum mulieribus, omnes voluntarii praebuerunt fibulas et inaures, anulos et dextralia; omne vas aureum in donaria Domini separatum est.</span>
    <span class="versiculo"><sup>23</sup> Si quis habebat hyacinthum et purpuram coccumque, byssum et pilos caprarum, pelles arietum rubricatas et pelles delphini,</span>
    <span class="versiculo"><sup>24</sup> argenti aerisque metalla, obtulerunt Domino lignaque acaciae in varios usus.</span>
    <span class="versiculo"><sup>25</sup> Sed et mulieres eruditae dederunt, quae neverant, hyacinthum, purpuram et coccum ac byssum</span>
    <span class="versiculo"><sup>26</sup> et pilos caprarum, sponte propria cuncta tribuentes.</span>
    <span class="versiculo"><sup>27</sup> Principes vero obtulerunt lapides onychinos et gemmas ad ephod et pectorale</span>
    <span class="versiculo"><sup>28</sup> aromataque et oleum ad luminaria concinnanda et ad praeparandum unguentum ac thymiama odoris suavissimi componendum.</span>
    <span class="versiculo"><sup>29</sup> Omnes viri et mulieres mente prompta obtulerunt donaria, ut fierent opera, quae iusserat Dominus per manum Moysi. Cuncti filii Israel voluntaria Domino dedicaverunt.</span>
    <span class="versiculo"><sup>30</sup> Dixitque Moyses ad filios Israel: &#x201c; Ecce vocavit Dominus ex nomine Beseleel filium Uri filii Hur de tribu Iudae;</span>
    <span class="versiculo"><sup>31</sup> implevitque eum spiritu Dei, sapientia et intellegentia et scientia ad omne opus,</span>
    <span class="versiculo"><sup>32</sup> ad excogitandum et faciendum opus in auro et argento et aere,</span>
    <span class="versiculo"><sup>33</sup> ad scindendum et includendum gemmas et ad sculpendum ligna, quidquid fabre adinveniri potest.</span>
    <span class="versiculo"><sup>34</sup> Dedit quoque in corde eius, ut alios doceret, ipsi et Ooliab filio Achisamech de tribu Dan.</span>
    <span class="versiculo"><sup>35</sup> Ambos implevit sapientia, ut faciant opera fabri polymitarii ac plumarii de hyacintho ac purpura coccoque et bysso et textoris, facientes omne opus ac nova quaeque reperientes &#x201d;.</span>
</div>
