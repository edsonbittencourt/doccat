<div>
	<span class="capitulo">7</span>
	<span class="versiculo"><sup>1</sup> Dixitque Dominus ad Moysen: &#x201c; Ecce constitui te deum pharaonis, et Aaron frater tuus erit propheta tuus.</span>
	<span class="versiculo"><sup>2</sup> Tu loqueris omnia, quae mando tibi; et ille loquetur ad pharaonem, ut dimittat filios Israel de terra sua.</span>
	<span class="versiculo"><sup>3</sup> Sed ego indurabo cor eius et multiplicabo signa et ostenta mea in terra Aegypti.</span>
	<span class="versiculo"><sup>4</sup> Et non audiet vos; immittamque manum meam super Aegyptum et educam exercitum et populum meum, filios Israel, de terra Aegypti per iudicia maxima.</span>
	<span class="versiculo"><sup>5</sup> Et scient Aegyptii quia ego sum Dominus, qui extenderim manum meam super Aegyptum et eduxerim filios Israel de medio eorum &#x201d;.</span>
	<span class="versiculo"><sup>6</sup> Fecit itaque Moyses et Aaron, sicut praeceperat Dominus; ita egerunt.</span>
	<span class="versiculo"><sup>7</sup> Erat autem Moyses octoginta annorum, et Aaron octoginta trium, quando locuti sunt ad pharaonem.</span>
	<span class="versiculo"><sup>8</sup> Dixitque Dominus ad Moysen et Aaron:</span>
	<span class="versiculo"><sup>9</sup> &#x201c; Cum dixerit vobis pharao: &quot;Ostendite signum&quot;, dices ad Aaron: Tolle virgam tuam et proice eam coram pharaone, ac vertetur in colubrum &#x201d;.</span>
	<span class="versiculo"><sup>10</sup> Ingressi itaque Moyses et Aaron ad pharaonem fecerunt, sicut praeceperat Dominus; proiecitque Aaron virgam coram pharaone et servis eius, quae versa est in colubrum.</span>
	<span class="versiculo"><sup>11</sup> Vocavit autem pharao sapientes et maleficos, et fecerunt etiam ipsi magi Aegypti per incantationes suas similiter.</span>
	<span class="versiculo"><sup>12</sup> Proieceruntque singuli virgas suas, quae versae sunt in colubros; sed devoravit virga Aaron virgas eorum.</span>
	<span class="versiculo"><sup>13</sup> Induratumque est cor pharaonis, et non audivit eos, sicut dixerat Dominus.</span>
	<span class="versiculo"><sup>14</sup> Dixit autem Dominus ad Moysen: &#x201c; Ingravatum est cor pharaonis: non vult dimittere populum.</span>
	<span class="versiculo"><sup>15</sup> Vade ad eum mane. Ecce egredietur ad aquas; et stabis in occursum eius super ripam fluminis. Et virgam, quae conversa est in serpentem, tolles in manu tua</span>
	<span class="versiculo"><sup>16</sup> dicesque ad eum: Dominus, Deus Hebraeorum, misit me ad te dicens: Dimitte populum meum, ut sacrificet mihi in deserto; et usque ad praesens audire noluisti.</span>
	<span class="versiculo"><sup>17</sup> Haec igitur dicit Dominus: In hoc scies quod sim Dominus: ecce percutiam virga, quae in manu mea est, aquam fluminis; et vertetur in sanguinem.</span>
	<span class="versiculo"><sup>18</sup> Pisces quoque, qui sunt in fluvio, morientur, et computrescent aquae, et taedebit Aegyptios bibere aquam fluminis &#x201d;.</span>
	<span class="versiculo"><sup>19</sup> Dixit quoque Dominus ad Moysen: &#x201c; Dic ad Aaron: Tolle virgam tuam et extende manum tuam super aquas Aegypti, super fluvios eorum et rivos ac paludes et omnes lacus aquarum, ut vertantur in sanguinem; et sit cruor in omni terra Aegypti, tam in ligneis vasis quam in saxeis &#x201d;.</span>
	<span class="versiculo"><sup>20</sup> Feceruntque ita Moyses et Aaron, sicut praeceperat Dominus. Et elevans virgam percussit aquam fluminis coram pharaone et servis eius; quae versa est in sanguinem.</span>
	<span class="versiculo"><sup>21</sup> Et pisces, qui erant in flumine, mortui sunt, computruitque fluvius, et non poterant Aegyptii bibere aquam fluminis; et fuit sanguis in tota terra Aegypti.</span>
	<span class="versiculo"><sup>22</sup> Feceruntque similiter malefici Aegyptiorum incantationibus suis; et induratum est cor pharaonis, nec audivit eos, sicut dixerat Dominus.</span>
	<span class="versiculo"><sup>23</sup> Avertitque se et ingressus est domum suam nec ad hoc apposuit cor suum.</span>
	<span class="versiculo"><sup>24</sup> Foderunt autem omnes Aegyptii per circuitum fluminis aquam, ut biberent; non enim poterant bibere de aqua fluminis.</span>
	<span class="versiculo"><sup>25</sup> Impletique sunt septem dies, postquam percussit Dominus fluvium.</span>
	<span class="versiculo"><sup>26</sup> Dixit quoque Dominus ad Moysen: &#x201c; Ingredere ad pharaonem et dices ad eum: Haec dicit Dominus: Dimitte populum meum, ut sacrificet mihi.</span>
	<span class="versiculo"><sup>27</sup> Sin autem nolueris dimittere, ecce ego percutiam omnes terminos tuos ranis.</span>
	<span class="versiculo"><sup>28</sup> Et ebulliet fluvius ranas, quae ascendent et ingredientur domum tuam et cubiculum lectuli tui et super stratum tuum et in domos servorum tuorum et in populum tuum et in furnos tuos et in pistrina tua;</span>
	<span class="versiculo"><sup>29</sup> et ad te et ad populum tuum et ad omnes servos tuos intrabunt ranae &#x201d;.</span>
</div>
