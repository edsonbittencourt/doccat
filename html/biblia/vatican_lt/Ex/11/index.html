<div>
	<span class="capitulo">11</span>
	<span class="versiculo"><sup>1</sup> Et dixit Dominus ad Moysen: &#x201c; Adhuc una plaga tangam pharaonem et Aegyptum, et post haec dimittet vos utique, immo et exire compellet.</span>
	<span class="versiculo"><sup>2</sup> Dices ergo omni plebi, ut postulet vir ab amico suo et mulier a vicina sua vasa argentea et aurea;</span>
	<span class="versiculo"><sup>3</sup> dabit autem Dominus gratiam populo coram Aegyptiis &#x201d;. Fuitque Moyses vir magnus valde in terra Aegypti coram servis pharaonis et omni populo.</span>
	<span class="versiculo"><sup>4</sup> Et ait Moyses: &#x201c; Haec dicit Dominus: Media nocte egrediar in Aegyptum;</span>
	<span class="versiculo"><sup>5</sup> et morietur omne primogenitum in terra Aegyptiorum, a primogenito pharaonis, qui sedet in solio eius, usque ad primogenitum ancillae, quae est ad molam, et omnia primogenita iumentorum.</span>
	<span class="versiculo"><sup>6</sup> Eritque clamor magnus in universa terra Aegypti, qualis nec ante fuit nec postea futurus est.</span>
	<span class="versiculo"><sup>7</sup> Apud omnes autem filios Israel non mutiet canis contra hominem et pecus, ut sciatis quanto miraculo dividat Dominus Aegyptios et Israel.</span>
	<span class="versiculo"><sup>8</sup> Descendentque omnes servi tui isti ad me et adorabunt me dicentes: &quot;Egredere tu et omnis populus, qui sequitur te&quot;. Post haec egrediar &#x201d;. Et exivit a pharaone iratus nimis.</span>
	<span class="versiculo"><sup>9</sup> Dixit autem Dominus ad Moysen: &#x201c; Non audiet vos pharao, ut multa signa fiant in terra Aegypti &#x201d;.</span>
	<span class="versiculo"><sup>10</sup> Moyses autem et Aaron fecerunt omnia ostenta haec coram pharaone; et induravit Dominus cor pharaonis, nec dimisit filios Israel de terra sua.</span>
</div>
