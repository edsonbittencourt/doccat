<div>
	<span class="capitulo">8</span>
	<span class="versiculo"><sup>1</sup> Dixitque Dominus ad Moysen: &#x201c; Dic ad Aaron: Extende manum tuam cum baculo tuo super fluvios, super rivos ac paludes et educ ranas super terram Aegypti &#x201d;.</span>
	<span class="versiculo"><sup>2</sup> Et extendit Aaron manum super aquas Aegypti, et ascenderunt ranae operueruntque terram Aegypti.</span>
	<span class="versiculo"><sup>3</sup> Fecerunt autem et malefici per incantationes suas similiter eduxeruntque ranas super terram Aegypti.</span>
	<span class="versiculo"><sup>4</sup> Vocavit autem pharao Moysen et Aaron et dixit: &#x201c; Orate Dominum, ut auferat ranas a me et a populo meo, et dimittam populum, ut sacrificet Domino &#x201d;.</span>
	<span class="versiculo"><sup>5</sup> Dixitque Moyses ad pharaonem: &#x201c; Constitue mihi, quando deprecer pro te et pro servis et pro populo tuo, ut abigantur ranae a te et a domo tua et tantum in flumine remaneant &#x201d;.</span>
	<span class="versiculo"><sup>6</sup> Qui respondit: &#x201c; Cras &#x201d;. At ille: &#x201c; Iuxta verbum, inquit, tuum faciam, ut scias quoniam non est sicut Dominus Deus noster.</span>
	<span class="versiculo"><sup>7</sup> Et recedent ranae a te et a domo tua et a servis tuis et a populo tuo; tantum in flumine remanebunt &#x201d;.</span>
	<span class="versiculo"><sup>8</sup> Egressique sunt Moyses et Aaron a pharaone; et clamavit Moyses ad Dominum pro sponsione ranarum, quam condixerat pharaoni.</span>
	<span class="versiculo"><sup>9</sup> Fecitque Dominus iuxta verbum Moysi, et mortuae sunt ranae de domibus et de villis et de agris;</span>
	<span class="versiculo"><sup>10</sup> congregaveruntque eas in immensos aggeres, et computruit terra.</span>
	<span class="versiculo"><sup>11</sup> Videns autem pharao quod data esset requies, ingravavit cor suum et non audivit eos, sicut dixerat Dominus.</span>
	<span class="versiculo"><sup>12</sup> Dixitque Dominus ad Moysen: &#x201c; Loquere ad Aaron: Extende virgam tuam et percute pulverem terrae, et sint scinifes in universa terra Aegypti &#x201d;.</span>
	<span class="versiculo"><sup>13</sup> Feceruntque ita; et extendit Aaron manum virgam tenens percussitque pulverem terrae. Et facti sunt scinifes in hominibus et in iumentis; omnis pulvis terrae versus est in scinifes per totam terram Aegypti.</span>
	<span class="versiculo"><sup>14</sup> Feceruntque similiter malefici incantationibus suis, ut educerent scinifes; et non potuerunt. Erantque scinifes tam in hominibus quam in iumentis;</span>
	<span class="versiculo"><sup>15</sup> et dixerunt malefici ad pharaonem: &#x201c; Digitus Dei est hic &#x201d;. Induratumque est cor pharaonis et non audivit eos, sicut praeceperat Dominus.</span>
	<span class="versiculo"><sup>16</sup> Dixit quoque Dominus ad Moysen: &#x201c; Consurge diluculo et sta coram pharaone. Egredietur enim ad aquas, et dices ad eum: Haec dicit Dominus: Dimitte populum meum, ut sacrificet mihi.</span>
	<span class="versiculo"><sup>17</sup> Quod si non dimiseris eum, ecce ego immittam in te et in servos tuos et in populum tuum et in domos tuas omne genus muscarum; et implebuntur domus Aegyptiorum muscis et etiam humus, in qua fuerint.</span>
	<span class="versiculo"><sup>18</sup> Et segregabo in die illa terram Gessen, in qua populus meus est, ut non sint ibi muscae, et scias quoniam ego Dominus in medio terrae;</span>
	<span class="versiculo"><sup>19</sup> ponamque divi sionem inter populum meum et populum tuum; cras erit signum istud &#x201d;.</span>
	<span class="versiculo"><sup>20</sup> Fecitque Dominus ita; et venit musca gravissima in domos pharaonis et servorum eius et in omnem terram Aegypti, corruptaque est terra ab huiuscemodi muscis.</span>
	<span class="versiculo"><sup>21</sup> Vocavitque pharao Moysen et Aaron et ait eis: &#x201c; Ite, sacrificate Deo vestro in terra &#x201d;.</span>
	<span class="versiculo"><sup>22</sup> Et ait Moyses: &#x201c; Non potest ita fieri: abominationes enim Aegyptiorum immolabimus Domino Deo nostro; quod si mactaverimus ea, quae colunt Aegyptii, coram eis, lapidibus nos obruent.</span>
	<span class="versiculo"><sup>23</sup> Viam trium dierum pergemus in solitudinem et sacrificabimus Domino Deo nostro, sicut praecepit nobis &#x201d;.</span>
	<span class="versiculo"><sup>24</sup> Dixitque pharao: &#x201c; Ego dimittam vos, ut sacrificetis Domino Deo vestro in deserto, verumtamen longius ne abeatis; rogate pro me &#x201d;.</span>
	<span class="versiculo"><sup>25</sup> Et ait Moyses: &#x201c; Egressus a te, orabo Dominum, et recedet musca a pharaone et a servis suis et a populo eius cras; verumtamen noli ultra fallere, ut non dimittas populum sacrificare Domino &#x201d;.</span>
	<span class="versiculo"><sup>26</sup> Egressusque Moyses a pharaone oravit Dominum;</span>
	<span class="versiculo"><sup>27</sup> qui fecit iuxta verbum illius et abstulit muscas a pharaone et a servis suis et a populo eius; non superfuit ne una quidem.</span>
	<span class="versiculo"><sup>28</sup> Et ingravatum est cor pharaonis, ita ut ne hac quidem vice dimitteret populum.</span>
</div>
