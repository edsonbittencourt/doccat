<div>
	<span class="capitulo">22</span>
	<span class="versiculo"><sup>1</sup> Si effringens fur domum sive suffodiens fuerit inventus et, accepto vulnere, mortuus fuerit, percussor non erit reus sanguinis.</span>
	<span class="versiculo"><sup>2</sup> Quod si orto sole hoc fecerit, erit reus sanguinis. Fur plene restituet. Si non habuerit, quod reddat, venumdabitur pro furto.</span>
	<span class="versiculo"><sup>3</sup> Si inventum fuerit apud eum, quod furatus est, vivens sive bos sive asinus sive ovis, duplum restituet.</span>
	<span class="versiculo"><sup>4</sup> Si quispiam depasci permiserit agrum vel vineam et dimiserit iumentum suum, ut depascatur agrum alienum, restituet plene ex agro suo secundum fruges eius; si autem totum agrum depastum fuerit, quidquid optimum habuerit in agro suo vel in vinea, restituet.</span>
	<span class="versiculo"><sup>5</sup> Si egressus ignis invenerit spinas et comprehenderit acervos frugum sive stantes segetes sive agrum, reddet damnum, qui ignem succenderit.</span>
	<span class="versiculo"><sup>6</sup> Si quis commendaverit amico pecuniam aut vasa in custodiam, et ab eo, qui susceperat, furto ablata fuerint, si invenitur fur, duplum reddet.</span>
	<span class="versiculo"><sup>7</sup> Si latet fur, dominus domus applicabitur ad Deum et iurabit quod non extenderit manum in rem proximi sui.</span>
	<span class="versiculo"><sup>8</sup> In omni causa fraudis tam de bove quam de asino et ove ac vestimento et, quidquid damnum inferre potest, si quis dixerit: &#x201c; Hoc est! &#x201d;, ad Deum utriusque causa perveniet, et, quem Deus condemnaverit, duplum restituet proximo suo.</span>
	<span class="versiculo"><sup>9</sup> Si quis commendaverit proximo suo asinum, bovem, ovem vel omne iumentum ad custodiam, et mortuum fuerit aut fractum vel captum ab hostibus, nullusque hoc viderit,</span>
	<span class="versiculo"><sup>10</sup> iusiurandum per Dominum erit in medio quod non extenderit manum ad rem proximi sui; suscipietque dominus iuramentum, et ille reddere non cogetur.</span>
	<span class="versiculo"><sup>11</sup> Quod si furto ablatum fuerit, restituet damnum domino;</span>
	<span class="versiculo"><sup>12</sup> si dilaceratum a bestia, deferat, quod occisum est, in testimonium et non restituet.</span>
	<span class="versiculo"><sup>13</sup> Qui a proximo suo quidquam horum mutuo postulaverit, et fractum aut mortuum fuerit, domino non praesente, reddere compelletur.</span>
	<span class="versiculo"><sup>14</sup> Quod si impraesentiarum dominus fuerit, non restituet. Si mercennarius est, venit in mercedem operis sui.</span>
	<span class="versiculo"><sup>15</sup> Si seduxerit quis virginem necdum desponsatam dormieritque cum ea, pretio acquiret eam sibi uxorem.</span>
	<span class="versiculo"><sup>16</sup> Si pater virginis eam dare noluerit, appendet ei pecuniam iuxta pretium pro virginibus dandum.</span>
	<span class="versiculo"><sup>17</sup> Maleficam non patieris vivere.</span>
	<span class="versiculo"><sup>18</sup> Qui coierit cum iumento, morte moriatur.</span>
	<span class="versiculo"><sup>19</sup> Qui immolat diis, occidetur, praeter Domino soli.</span>
	<span class="versiculo"><sup>20</sup> Advenam non opprimes neque affliges eum; advenae enim et ipsi fuistis in terra Aegypti.</span>
	<span class="versiculo"><sup>21</sup> Viduae et pupillo non nocebitis.</span>
	<span class="versiculo"><sup>22</sup> Si laeseritis eos, vociferabuntur ad me, et ego audiam clamorem eorum;</span>
	<span class="versiculo"><sup>23</sup> et indignabitur furor meus, percutiamque vos gladio, et erunt uxores vestrae viduae et filii vestri pupilli.</span>
	<span class="versiculo"><sup>24</sup> Si pecuniam mutuam dederis in populo meo pauperi, qui habitat tecum, non eris ei quasi creditor; non imponetis ei usuram.</span>
	<span class="versiculo"><sup>25</sup> Si pignus a proximo tuo acceperis pallium, ante solis occasum reddes ei;</span>
	<span class="versiculo"><sup>26</sup> ipsum enim est solum, quo operitur, indumentum carnis eius, nec habet aliud, in quo dormiat; si clamaverit ad me, exaudiam eum, quia misericors sum.</span>
	<span class="versiculo"><sup>27</sup> Deo non detrahes et principi populi tui non maledices.</span>
	<span class="versiculo"><sup>28</sup> Abundantiam areae tuae et torcularis tui non tardabis reddere.
Primogenitum filiorum tuorum dabis mihi.</span>
	<span class="versiculo"><sup>29</sup> De bobus quoque et ovibus similiter facies: septem diebus sit cum matre sua, die octavo reddes illum mihi.</span>
	<span class="versiculo"><sup>30</sup> Viri sancti eritis mihi; carnem animalis in agro dilacerati non comedetis, sed proicietis canibus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
