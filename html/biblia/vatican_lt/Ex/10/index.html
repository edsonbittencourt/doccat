<div>
	<span class="capitulo">10</span>
	<span class="versiculo"><sup>1</sup> Et dixit Dominus ad Moysen: &#x201c; Ingredere ad pharaonem: ego enim induravi cor eius et servorum illius, ut faciam signa mea haec in medio eorum,</span>
	<span class="versiculo"><sup>2</sup> et narres in auribus filii tui et nepotum tuorum, quotiens contriverim Aegyptios et signa mea fecerim in eis; et sciatis quia ego Dominus &#x201d;.</span>
	<span class="versiculo"><sup>3</sup> Introierunt ergo Moyses et Aaron ad pharaonem et dixerunt ei: &#x201c; Haec dicit Dominus, Deus Hebraeorum: Usquequo non vis subici mihi? Dimitte populum meum, ut sacrificet mihi.</span>
	<span class="versiculo"><sup>4</sup> Sin autem resistis et non vis dimittere eum, ecce ego inducam cras locustam in fines tuos,</span>
	<span class="versiculo"><sup>5</sup> quae operiat superficiem terrae, ne quidquam eius appareat, sed comedatur, quod residuum fuerit grandini; corrodet enim omnia ligna, quae germinant in agris.</span>
	<span class="versiculo"><sup>6</sup> Et implebunt domos tuas et servorum tuorum et omnium Aegyptiorum, quantam non viderunt patres tui et avi, ex quo orti sunt super terram usque in praesentem diem &#x201d;. Avertitque se et egressus est a pharaone.</span>
	<span class="versiculo"><sup>7</sup> Dixerunt autem servi pharaonis ad eum: &#x201c; Usquequo patiemur hoc scandalum? Dimitte homines, ut sacrificent Domino Deo suo; nonne vides quod perierit Aegyptus? &#x201d;.</span>
	<span class="versiculo"><sup>8</sup> Revocaveruntque Moysen et Aaron ad pharaonem, qui dixit eis: &#x201c; Ite, sacrificate Domino Deo vestro. Quinam sunt qui ituri sunt? &#x201d;.</span>
	<span class="versiculo"><sup>9</sup> Ait Moyses: &#x201c; Cum parvulis nostris et senioribus pergemus, cum filiis et filiabus, cum ovibus et armentis; est enim sollemnitas Domini nobis &#x201d;.</span>
	<span class="versiculo"><sup>10</sup> Et respondit eis: &#x201c; Sic Dominus sit vobiscum, quomodo ego dimittam vos et parvulos vestros. Cui dubium est quod pessime cogitetis?</span>
	<span class="versiculo"><sup>11</sup> Non fiet ita, sed ite tantum viri et sacrificate Domino; hoc enim et ipsi petistis &#x201d;. Statimque eiecti sunt de conspectu pharaonis.</span>
	<span class="versiculo"><sup>12</sup> Dixit autem Dominus ad Moysen: &#x201c; Extende manum tuam super terram Aegypti, ut veniat locusta et ascendat super eam et devoret omnem herbam, quidquid residuum fuerit grandini &#x201d;.</span>
	<span class="versiculo"><sup>13</sup> Et extendit Moyses virgam super terram Aegypti, et Dominus induxit ventum urentem tota die illa et nocte. Et mane facto, ventus urens levavit locustas;</span>
	<span class="versiculo"><sup>14</sup> quae ascenderunt super universam terram Aegypti et sederunt in cunctis finibus Aegyptiorum innumerabiles, quales ante illud tempus non fuerant nec postea futurae sunt.</span>
	<span class="versiculo"><sup>15</sup> Operueruntque universam superficiem terrae, et obscurata est terra. Devoraverunt igitur omnem herbam terrae et, quidquid pomorum in arboribus fuit, quae grando dimiserat; nihilque omnino virens relictum est in lignis et in herbis terrae in cuncta Aegypto.</span>
	<span class="versiculo"><sup>16</sup> Quam ob rem festinus pharao vocavit Moysen et Aaron et dixit eis: &#x201c; Peccavi in Dominum Deum vestrum et in vos.</span>
	<span class="versiculo"><sup>17</sup> Sed nunc dimittite peccatum mihi tantum hac vice et rogate Dominum Deum vestrum, ut auferat a me saltem mortem istam &#x201d;.</span>
	<span class="versiculo"><sup>18</sup> Egressusque Moyses de conspectu pharaonis oravit Dominum,</span>
	<span class="versiculo"><sup>19</sup> qui flare fecit ventum ab occidente vehementissimum et arreptam locustam proiecit in mare Rubrum; non remansit ne una quidem in cunctis finibus Aegypti.</span>
	<span class="versiculo"><sup>20</sup> Et induravit Dominus cor pharaonis, nec dimisit filios Israel.</span>
	<span class="versiculo"><sup>21</sup> Dixit autem Dominus ad Moysen: &#x201c; Extende manum tuam in caelum, et sint tenebrae super terram Aegypti tam densae ut palpari queant &#x201d;.</span>
	<span class="versiculo"><sup>22</sup> Extenditque Moyses manum in caelum, et factae sunt tenebrae horribiles in universa terra Aegypti tribus diebus.</span>
	<span class="versiculo"><sup>23</sup> Nemo vidit fratrem suum nec movit se de loco, in quo erat. Ubicumque autem habitabant filii Israel, lux erat.</span>
	<span class="versiculo"><sup>24</sup> Vocavitque pharao Moysen et Aaron et dixit eis: &#x201c; Ite, sacrificate Domino; oves tantum vestrae et armenta remaneant, parvuli vestri eant vobiscum &#x201d;.</span>
	<span class="versiculo"><sup>25</sup> Ait Moyses: &#x201c; Etiamsi tu hostias et holocausta dares nobis, quae offeramus Domino Deo nostro,</span>
	<span class="versiculo"><sup>26</sup> tamen et greges nostri pergent nobiscum; non remanebit ex eis ungula, quoniam ex ipsis sumemus, quae necessaria sunt in cultum Domini Dei nostri; praesertim cum ignoremus quid debeat immolari, donec ad ipsum locum perveniamus &#x201d;.</span>
	<span class="versiculo"><sup>27</sup> Induravit autem Dominus cor pharaonis, et noluit dimittere eos.</span>
	<span class="versiculo"><sup>28</sup> Dixitque pharao ad eum: &#x201c; Recede a me. Cave, ne ultra videas faciem meam; quocumque die apparueris mihi, morieris &#x201d;.</span>
	<span class="versiculo"><sup>29</sup> Respondit Moyses: &#x201c; Ita fiet, ut locutus es; non videbo ultra faciem tuam &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
