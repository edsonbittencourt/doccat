<div>
	<span class="capitulo">28</span>
	<span class="versiculo"><sup>1</sup> Applica quoque ad te Aaron fratrem tuum cum filiis suis de medio filiorum Israel, ut sacerdotio fungantur mihi: Aaron, Nadab et Abiu, Eleazar et Ithamar.</span>
	<span class="versiculo"><sup>2</sup> Faciesque vestes sanctas Aaron fratri tuo in gloriam et decorem;</span>
	<span class="versiculo"><sup>3</sup> et loqueris cunctis sapientibus corde, quos replevi spiritu prudentiae, ut faciant vestes Aaron, in quibus sanctificatus ministret mihi.</span>
	<span class="versiculo"><sup>4</sup> Haec autem erunt vestimenta, quae facient: pectorale et ephod, tunicam et subuculam textam, tiaram et balteum. Facient vestimenta sancta Aaron fratri tuo et filiis eius, ut sacerdotio fungantur mihi;</span>
	<span class="versiculo"><sup>5</sup> accipientque aurum et hyacinthum et purpuram coccumque et byssum.</span>
	<span class="versiculo"><sup>6</sup> Facient autem ephod de auro et hyacintho ac purpura coccoque bysso retorta opere polymito.</span>
	<span class="versiculo"><sup>7</sup> Duas fascias umerales habebit et in utroque latere summitatum suarum copulabitur cum eis.</span>
	<span class="versiculo"><sup>8</sup> Et balteus super ephod ad constringendum, eiusdem operis et unum cum eo, erit ex auro et hyacintho et purpura coccoque et bysso retorta.</span>
	<span class="versiculo"><sup>9</sup> Sumesque duos lapides onychinos et sculpes in eis nomina filiorum Israel:</span>
	<span class="versiculo"><sup>10</sup> sex nomina in lapide uno et sex reliqua in altero, iuxta ordinem nativitatis eorum.</span>
	<span class="versiculo"><sup>11</sup> Opere sculptoris et caelatura gemmarii sculpes eos nominibus filiorum Israel, inclusos textura aurea;</span>
	<span class="versiculo"><sup>12</sup> et pones duos lapides super fascias umerales ephod, lapides memorialis filiorum Israel. Portabitque Aaron nomina eorum coram Domino super utrumque umerum ob recordationem.</span>
	<span class="versiculo"><sup>13</sup> Facies ergo margines textas ex auro</span>
	<span class="versiculo"><sup>14</sup> et duas catenulas ex auro purissimo quasi funiculos opus tortile et inseres catenulas tortas marginibus.</span>
	<span class="versiculo"><sup>15</sup> Pectorale quoque iudicii facies opere polymito, iuxta texturam ephod, ex auro, hyacintho et purpura coccoque et bysso retorta.</span>
	<span class="versiculo"><sup>16</sup> Quadrangulum erit et duplex; mensuram palmi habebit tam in longitudine quam in latitudine.</span>
	<span class="versiculo"><sup>17</sup> Ponesque in eo quattuor ordines lapidum: in primo versu erit lapis sardius et topazius et smaragdus;</span>
	<span class="versiculo"><sup>18</sup> in secundo carbunculus, sapphirus et iaspis;</span>
	<span class="versiculo"><sup>19</sup> in tertio hyacinthus, achates et amethystus;</span>
	<span class="versiculo"><sup>20</sup> in quarto chrysolithus, onychinus et beryllus. Inclusi auro erunt per ordines suos.</span>
	<span class="versiculo"><sup>21</sup> Habebuntque nomina filiorum Israel: duodecim nominibus caelabuntur, singuli lapides nominibus singulorum per duodecim tribus.</span>
	<span class="versiculo"><sup>22</sup> Facies in pectorali catenas quasi funiculos, opus tortile, ex auro purissimo;</span>
	<span class="versiculo"><sup>23</sup> et duos anulos aureos, quos pones in utraque pectoralis summitate;</span>
	<span class="versiculo"><sup>24</sup> catenasque aureas iunges anulis, qui sunt in marginalibus eius;</span>
	<span class="versiculo"><sup>25</sup> et ipsarum catenarum extrema duobus copulabis marginibus in fasciis umeralibus ephod in parte eius anteriore.</span>
	<span class="versiculo"><sup>26</sup> Facies et duos anulos aureos, quos pones in summitatibus pectoralis in ora interiore, quae respicit ephod.</span>
	<span class="versiculo"><sup>27</sup> Necnon et alios duos anulos aureos, qui ponendi sunt in utraque fascia umerali ephod deorsum, versus partem anteriorem eius iuxta iuncturam eius supra balteum ephod,</span>
	<span class="versiculo"><sup>28</sup> et stringatur pectorale anulis suis cum anulis ephod vitta hyacinthina, ut maneat supra balteum ephod, et a se invicem pectorale et ephod nequeant separari.</span>
	<span class="versiculo"><sup>29</sup> Portabitque Aaron nomina filiorum Israel in pectorali iudicii super cor suum, quando ingredietur sanctuarium: memoriale coram Domino in aeternum.</span>
	<span class="versiculo"><sup>30</sup> Pones autem in pectorali iudicii Urim et Tummim, quae erunt super cor Aaron, quando ingredietur coram Domino; et gestabit iudicium filiorum Israel super cor suum in conspectu Domini semper.</span>
	<span class="versiculo"><sup>31</sup> Facies et pallium ephod totum hyacinthinum,</span>
	<span class="versiculo"><sup>32</sup> in cuius medio supra erit capitium et ora per gyrum eius textilis, sicut in capitio loricae, ne rumpatur.</span>
	<span class="versiculo"><sup>33</sup> Deorsum vero, ad pedes eiusdem pallii per circuitum, quasi mala punica facies ex hyacintho et purpura et cocco, mixtis in medio tintinnabulis aureis;</span>
	<span class="versiculo"><sup>34</sup> ita ut sit tintinnabulum aureum inter singula mala punica.</span>
	<span class="versiculo"><sup>35</sup> Et vestietur eo Aaron in officio ministerii, ut audiatur sonitus, quando ingreditur et egreditur sanctuarium in conspectu Domini, et non moriatur.</span>
	<span class="versiculo"><sup>36</sup> Facies et laminam de auro purissimo, in qua sculpes opere caelatoris: &quot;Sanctum Domino&quot;.</span>
	<span class="versiculo"><sup>37</sup> Ligabisque eam vitta hyacinthina, et erit super tiaram</span>
	<span class="versiculo"><sup>38</sup> super frontem Aaron. Portabitque Aaron iniquitatem contra sancta, quae sanctificabunt filii Israel in cunctis muneribus et donariis suis. Eritque lamina semper in fronte eius, ut placatus eis sit Dominus.</span>
	<span class="versiculo"><sup>39</sup> Texesque tunicam bysso et tiaram byssinam facies et balteum opere plumarii.</span>
	<span class="versiculo"><sup>40</sup> Porro filiis Aaron tunicas lineas parabis et balteos ac mitras in gloriam et decorem;</span>
	<span class="versiculo"><sup>41</sup> vestiesque his omnibus Aaron fratrem tuum et filios eius cum eo. Et unges eos et implebis manus eorum sanctificabisque illos, ut sacerdotio fungantur mihi.</span>
	<span class="versiculo"><sup>42</sup> Facies eis et feminalia linea, ut operiant carnem turpitudinis suae a renibus usque ad femora;</span>
	<span class="versiculo"><sup>43</sup> et utentur eis Aaron et filii eius, quando ingredientur tabernaculum conventus, vel quando appropinquant ad altare, ut ministrent in sanctuario, ne iniquitatis rei moriantur: legitimum sempiternum erit Aaron et semini eius post eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
