<div>
	<span class="capitulo">6</span>
	<span class="versiculo"><sup>1</sup> Dixitque Dominus ad Moysen: &#x201c; Nunc videbis quae facturus sim pharaoni; per manum enim fortem dimittet eos et in manu robusta eiciet illos de terra sua &#x201d;.</span>
	<span class="versiculo"><sup>2</sup> Locutusque est Dominus ad Moysen dicens: &#x201c; Ego Dominus,</span>
	<span class="versiculo"><sup>3</sup> qui apparui Abraham, Isaac et Iacob ut Deus omnipotens; et nomen meum Dominum non indicavi eis.</span>
	<span class="versiculo"><sup>4</sup> Pepigique cum eis foedus, ut darem illis terram Chanaan, terram peregrinationis eorum, in qua fuerunt advenae.</span>
	<span class="versiculo"><sup>5</sup> Ego audivi gemitum filiorum Israel, quia Aegyptii oppresserunt eos, et recordatus sum pacti mei.</span>
	<span class="versiculo"><sup>6</sup> Ideo dic filiis Israel: Ego Dominus, qui educam vos de ergastulo Aegyptiorum; et eruam de servitute ac redimam in brachio excelso et iudiciis magnis.</span>
	<span class="versiculo"><sup>7</sup> Et assumam vos mihi in populum et ero vester Deus; et scietis quod ego sum Dominus Deus vester, qui eduxerim vos de ergastulo Aegyptiorum</span>
	<span class="versiculo"><sup>8</sup> et induxerim in terram, super quam levavi manum meam, ut darem eam Abraham, Isaac et Iacob; daboque illam vobis possidendam, ego Dominus &#x201d;.</span>
	<span class="versiculo"><sup>9</sup> Narravit ergo Moyses omnia filiis Israel; qui non acquieverunt ei propter angustiam spiritus et opus durissimum.</span>
	<span class="versiculo"><sup>10</sup> Locutusque est Dominus ad Moysen dicens:</span>
	<span class="versiculo"><sup>11</sup> &#x201c; Ingredere et loquere ad pharaonem regem Aegypti, ut dimittat filios Israel de terra sua &#x201d;.</span>
	<span class="versiculo"><sup>12</sup> Respondit Moyses coram Domino: &#x201c; Ecce, filii Israel non audiunt me, et quomodo audiet me pharao, praesertim cum incircumcisus sim labiis? &#x201d;.</span>
	<span class="versiculo"><sup>13</sup> Locutusque est Dominus ad Moysen et Aaron et dedit mandatum ad filios Israel et ad pharaonem regem Aegypti, ut educerent filios Israel de terra Aegypti.</span>
	<span class="versiculo"><sup>14</sup> Isti sunt principes domorum per familias suas.
Filii Ruben primogeniti Israelis: Henoch et Phallu, Hesron et Charmi; hae cognationes Ruben.</span>
	<span class="versiculo"><sup>15</sup> Filii Simeon: Iamuel et Iamin et Ahod et Iachin et Sohar er Saul filius Chananitidis; hae progenies Simeon.</span>
	<span class="versiculo"><sup>16</sup> Et haec nomina filiorum Levi per cognationes suas: Gerson et Caath et Merari; anni autem vitae Levi fuerunt centum triginta septem.</span>
	<span class="versiculo"><sup>17</sup> Filii Gerson: Lobni et Semei per cognationes suas.</span>
	<span class="versiculo"><sup>18</sup> Filii Caath: Amram et Isaar et Hebron et Oziel; anni quoque vitae Caath centum triginta tres.</span>
	<span class="versiculo"><sup>19</sup> Filii Merari: Moholi et Musi; hae cognationes Levi per familias suas.</span>
	<span class="versiculo"><sup>20</sup> Accepit autem Amram uxorem Iochabed amitam suam, quae peperit ei Aaron et Moysen; fueruntque anni vitae Amram centum triginta septem.</span>
	<span class="versiculo"><sup>21</sup> Filii quoque Isaar: Core et Napheg et Zechri.</span>
	<span class="versiculo"><sup>22</sup> Filii quoque Oziel: Misael et Elisaphan et Sethri.</span>
	<span class="versiculo"><sup>23</sup> Accepit autem Aaron uxorem Elisabeth filiam Aminadab sororem Naasson, quae peperit ei Nadab et Abiu et Eleazar et Ithamar.</span>
	<span class="versiculo"><sup>24</sup> Filii quoque Core: Asir et Elcana et Abiasaph; hae sunt cognationes Coritarum.</span>
	<span class="versiculo"><sup>25</sup> At vero Eleazar filius Aaron accepit uxorem de filiabus Phutiel, quae peperit ei Phinees; hi sunt principes familiarum Leviticarum per cognationes suas.</span>
	<span class="versiculo"><sup>26</sup> Iste est Aaron et Moyses, quibus praecepit Dominus, ut educerent filios Israel de terra Aegypti per turmas suas.</span>
	<span class="versiculo"><sup>27</sup> Hi sunt qui loquuntur ad pharaonem regem Aegypti, ut educant filios Israel de Aegypto; iste est Moyses et Aaron</span>
	<span class="versiculo"><sup>28</sup> in die, qua locutus est Dominus ad Moysen in terra Aegypti.</span>
	<span class="versiculo"><sup>29</sup> Et locutus est Dominus ad Moysen dicens: &#x201c; Ego Dominus; loquere ad pharaonem regem Aegypti omnia, quae ego loquor tibi &#x201d;.</span>
	<span class="versiculo"><sup>30</sup> Et ait Moyses coram Domino: &#x201c; En incircumcisus labiis sum. Quomodo audiet me pharao? &#x201d;.</span>
</div>
