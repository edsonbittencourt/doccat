<div>
    <span class="capitulo">2</span>
    <span class="versiculo"><sup>1</sup> Egressus est vir de domo Levi et accepit uxorem stirpis suae;</span>
    <span class="versiculo"><sup>2</sup> quae concepit et peperit filium et videns eum elegantem abscondit tribus mensibus.</span>
    <span class="versiculo"><sup>3</sup> Cumque iam celare non posset, sumpsit fiscellam scirpeam et linivit eam bitumine ac pice; posuitque intus infantulum et exposuit eum in carecto ripae fluminis,</span>
    <span class="versiculo"><sup>4</sup> stante procul sorore eius et considerante eventum rei.</span>
    <span class="versiculo"><sup>5</sup> Ecce autem descendebat filia pharaonis, ut lavaretur in flumine, et puellae eius gradiebantur per crepidinem alvei. Quae cum vidisset fiscellam in papyrione, misit unam e famulabus suis; et allatam</span>
    <span class="versiculo"><sup>6</sup> aperiens cernensque in ea parvulum vagientem, miserta eius ait: &#x201c; De infantibus Hebraeorum est hic &#x201d;.</span>
    <span class="versiculo"><sup>7</sup> Cui soror pueri: &#x201c; Vis, inquit, ut vadam et vocem tibi mulierem Hebraeam, quae nutrire possit tibi infantulum? &#x201d;.</span>
    <span class="versiculo"><sup>8</sup> Respondit: &#x201c; Vade &#x201d;. Perrexit puella et vocavit matrem infantis.</span>
    <span class="versiculo"><sup>9</sup> Ad quam locuta filia pharaonis: &#x201c; Accipe, ait, puerum istum et nutri mihi; ego dabo tibi mercedem tuam &#x201d;. Suscepit mulier et nutrivit puerum adultumque tradidit filiae pharaonis.</span>
    <span class="versiculo"><sup>10</sup> Quem illa adoptavit in locum filii vocavitque nomen eius Moysen dicens: &#x201c; Quia de aqua tuli eum &#x201d;.</span>
    <span class="versiculo"><sup>11</sup> In diebus illis, postquam creverat, Moyses egressus est ad fratres suos; viditque afflictionem eorum et virum Aegyptium percutientem quendam de Hebraeis fratribus suis.</span>
    <span class="versiculo"><sup>12</sup> Cumque circumspexisset huc atque illuc et nullum adesse vidisset, percussum Aegyptium abscondit sabulo.</span>
    <span class="versiculo"><sup>13</sup> Et egressus die altero conspexit duos Hebraeos rixantes dixitque ei, qui faciebat iniuriam: &#x201c; Quare percutis proximum tuum? &#x201d;.</span>
    <span class="versiculo"><sup>14</sup> Qui respondit: &#x201c; Quis te constituit principem et iudicem super nos? Num occidere me tu vis, sicut occidisti Aegyptium? &#x201d;. Timuit Moyses et ait: &#x201c; Quomodo palam factum est verbum istud? &#x201d;.</span>
    <span class="versiculo"><sup>15</sup> Audivitque pharao sermonem hunc et quaerebat occidere Moysen. Qui fugiens de conspectu eius moratus est in terra Madian; venit ergo in terram Madian et sedit iuxta puteum.</span>
    <span class="versiculo"><sup>16</sup> Erant autem sacerdoti Madian septem filiae, quae venerunt ad hauriendam aquam; et impletis canalibus adaquare cupiebant greges patris sui.</span>
    <span class="versiculo"><sup>17</sup> Supervenere pastores et eiecerunt eas: surrexitque Moyses et, defensis puellis, adaquavit oves earum.</span>
    <span class="versiculo"><sup>18</sup> Quae cum revertissent ad Raguel patrem suum, dixit ad eas: &#x201c; Cur velocius venistis solito? &#x201d;.</span>
    <span class="versiculo"><sup>19</sup> Responderunt: &#x201c; Vir Aegyptius liberavit nos de manu pastorum; insuper et hausit aquam nobis potumque dedit ovibus &#x201d;.</span>
    <span class="versiculo"><sup>20</sup> At ille: &#x201c; Ubi est? &#x201d;, inquit. &#x201c; Quare dimisistis hominem? Vocate eum, ut comedat panem &#x201d;.</span>
    <span class="versiculo"><sup>21</sup> Consensit ergo Moyses habitare cum eo accepitque Sephoram filiam eius uxorem.</span>
    <span class="versiculo"><sup>22</sup> Quae peperit ei filium, quem vocavit Gersam dicens: &#x201c; Advena sum in terra aliena &#x201d;.</span>
    <span class="versiculo"><sup>23</sup> Post multum vero temporis mortuus est rex Aegypti; et ingemiscentes filii Israel propter opera vociferati sunt, ascenditque clamor eorum ad Deum ab operibus.</span>
    <span class="versiculo"><sup>24</sup> Et audivit gemitum eorum ac recordatus est foederis, quod pepigit cum Abraham, Isaac et Iacob;</span>
    <span class="versiculo"><sup>25</sup> et respexit Dominus filios Israel et apparuit eis.</span>
</div>
