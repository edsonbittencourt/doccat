<div>
    <span class="capitulo">31</span>
    <span class="versiculo"><sup>1</sup> Locutusque est Dominus ad Moysen dicens:</span>
    <span class="versiculo"><sup>2</sup> &#x201c; Ecce vocavi ex nomine Beseleel filium Uri filii Hur de tribu Iudae</span>
    <span class="versiculo"><sup>3</sup> et implevi eum spiritu Dei, sapientia et intellegentia et scientia in omni opere</span>
    <span class="versiculo"><sup>4</sup> ad excogitandum, quidquid fabrefieri potest ex auro et argento et aere,</span>
    <span class="versiculo"><sup>5</sup> ad scindendum et includendum gemmas et ad sculpendum ligna, ad faciendum omne opus;</span>
    <span class="versiculo"><sup>6</sup> dedique ei socium Ooliab filium Achisamech de tribu Dan et in corde omnis eruditi posui sapientiam, ut faciant cuncta, quae praecepi tibi:</span>
    <span class="versiculo"><sup>7</sup> tabernaculum conventus et arcam testimonii et propitiatorium, quod super eam est, et cuncta vasa tabernaculi</span>
    <span class="versiculo"><sup>8</sup> mensamque et vasa eius, candelabrum purissimum cum vasis suis et altaria thymiamatis</span>
    <span class="versiculo"><sup>9</sup> et holocausti et omnia vasa eorum, labrum cum basi sua</span>
    <span class="versiculo"><sup>10</sup> et vestes textas et vestes sanctas Aaron sacerdoti et vestes filiorum eius, ut fungantur officio suo in sacris,</span>
    <span class="versiculo"><sup>11</sup> oleum unctionis et thymiama aromatum in sanctuario: omnia, quae praecepi tibi, facient &#x201d;.</span>
    <span class="versiculo"><sup>12</sup> Et locutus est Dominus ad Moysen dicens:</span>
    <span class="versiculo"><sup>13</sup> &#x201c; Loquere filiis Israel et dices ad eos: Videte ut sabbatum meum custodiatis, quia signum est inter me et vos in generationibus vestris, ut sciatis quia ego Dominus, qui sanctifico vos.</span>
    <span class="versiculo"><sup>14</sup> Custodite sabbatum, sanctum est enim vobis. Qui polluerit illud, morte morietur; qui fecerit in eo opus, peribit anima illius de medio populi sui.</span>
    <span class="versiculo"><sup>15</sup> Sex diebus facietis opus; in die septimo sabbatum est, requies sancta Domino: omnis, qui fecerit opus in hac die, morietur.</span>
    <span class="versiculo"><sup>16</sup> Custodiant filii Israel sabbatum et celebrent illud in generationibus suis: pactum est sempiternum</span>
    <span class="versiculo"><sup>17</sup> inter me et filios Israel signumque perpetuum; sex enim diebus fecit Dominus caelum et terram et in septimo ab opere cessavit et respiravit &#x201d;.</span>
    <span class="versiculo"><sup>18</sup> Deditque Dominus Moysi, completis huiuscemodi sermonibus in monte Sinai, duas tabulas testimonii lapideas scriptas digito Dei.</span>
</div>
