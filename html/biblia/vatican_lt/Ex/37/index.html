<div>
	<span class="capitulo">37</span>
	<span class="versiculo"><sup>1</sup> Fecit autem Beseleel et arcam de lignis acaciae habentem duos semis cubitos in longitudine et cubitum ac semissem in latitudine, altitudo quoque unius cubiti fuit et dimidii; vestivitque eam auro purissimo intus ac foris.</span>
	<span class="versiculo"><sup>2</sup> Et fecit illi coronam auream per gyrum,</span>
	<span class="versiculo"><sup>3</sup> conflans quattuor anulos aureos in quattuor pedibus eius; duos anulos in latere uno et duos in altero.</span>
	<span class="versiculo"><sup>4</sup> Vectes quoque fecit de lignis acaciae, quos vestivit auro</span>
	<span class="versiculo"><sup>5</sup> et quos misit in anulos, qui erant in lateribus arcae, ad portandum eam.</span>
	<span class="versiculo"><sup>6</sup> Fecit et propitiatorium de auro mundissimo: duorum cubitorum et dimidii in longitudine et cubiti ac semis in latitudine.</span>
	<span class="versiculo"><sup>7</sup> Duos etiam cherubim ex auro ductili fecit ex utraque parte propitiatorii:</span>
	<span class="versiculo"><sup>8</sup> cherub unum ex summitate unius partis et cherub alterum ex summitate partis alterius; duos cherubim ex singulis summitatibus propitiatorii</span>
	<span class="versiculo"><sup>9</sup> extendentes alas sursum et tegentes alis suis propitiatorium seque mutuo et illud respicientes.</span>
	<span class="versiculo"><sup>10</sup> Fecit et mensam de lignis acaciae in longitudine duorum cubitorum et in latitudine unius cubiti, quae habebat in altitudine cubitum ac semissem;</span>
	<span class="versiculo"><sup>11</sup> circumdeditque eam auro mundissimo et fecit illi coronam auream per gyrum.</span>
	<span class="versiculo"><sup>12</sup> Fecit ei quoque limbum aureum quattuor digitorum per circuitum et super illum coronam auream.</span>
	<span class="versiculo"><sup>13</sup> Fudit et quattuor circulos aureos, quos posuit in quattuor angulis per singulos pedes mensae</span>
	<span class="versiculo"><sup>14</sup> iuxta limbum; misitque in eos vectes, ut possit mensa portari.</span>
	<span class="versiculo"><sup>15</sup> Ipsos quoque vectes fecit de lignis acaciae et circumdedit eos auro;</span>
	<span class="versiculo"><sup>16</sup> et vasa ad diversos usus mensae, acetabula, phialas et cyathos et crateras ex auro puro, in quibus offerenda sunt libamina.</span>
	<span class="versiculo"><sup>17</sup> Fecit et candelabrum ductile de auro mundissimo, basim et hastile eius; scyphi sphaerulaeque ac flores unum cum ipso erant:</span>
	<span class="versiculo"><sup>18</sup> sex in utroque latere, tres calami ex parte una et tres ex altera;</span>
	<span class="versiculo"><sup>19</sup> tres scyphi in nucis modum in calamo uno sphaerulaeque simul et flores et tres scyphi instar nucis in calamo altero sphaerulaeque simul et flores. Aequum erat opus sex calamorum, qui procedebant de hastili candelabri.</span>
	<span class="versiculo"><sup>20</sup> In ipso autem hastili erant quattuor scyphi in nucis modum sphaerulaeque et flores;</span>
	<span class="versiculo"><sup>21</sup> singulae sphaerulae sub binis calamis per loca tria, qui simul sex fiunt calami procedentes de hastili uno.</span>
	<span class="versiculo"><sup>22</sup> Sphaerulae igitur et calami unum cum ipso erant, totum ductile ex auro purissimo.</span>
	<span class="versiculo"><sup>23</sup> Fecit et lucernas septem cum emunctoriis suis et vasa, ubi emuncta condantur, de auro mundissimo.</span>
	<span class="versiculo"><sup>24</sup> Talentum auri purissimi appendebat candelabrum cum omnibus vasis suis.</span>
	<span class="versiculo"><sup>25</sup> Fecit et altare thymiamatis de lignis acaciae habens per quadrum singulos cubitos et in altitudine duos; e cuius angulis procedebant cornua.</span>
	<span class="versiculo"><sup>26</sup> Vestivitque illud auro purissimo cum craticula ac parietibus et cornibus.</span>
	<span class="versiculo"><sup>27</sup> Fecitque ei coronam aureolam per gyrum et binos anulos aureos sub corona in duobus lateribus, ut mittantur in eos vectes, et possit altare portari.</span>
	<span class="versiculo"><sup>28</sup> Ipsos autem vectes fecit de lignis acaciae et operuit laminis aureis.</span>
	<span class="versiculo"><sup>29</sup> Composuit et oleum ad sanctificationis unguentum et thymiama de aromatibus mundissimis opere pigmentarii.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
