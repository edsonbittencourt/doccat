<div>
    <span class="capitulo">30</span>
    <span class="versiculo"><sup>1</sup> Facies quoque altare ad adolendum thymiama de lignis acaciae</span>
    <span class="versiculo"><sup>2</sup> habens cubitum longitudinis et alterum latitudinis, id est quadrangulum, et duos cubitos in altitudine; cornua ex ipso procedent.</span>
    <span class="versiculo"><sup>3</sup> Vestiesque illud auro purissimo, tam craticulam eius quam parietes per circuitum et cornua. Faciesque ei coronam aureolam per gyrum</span>
    <span class="versiculo"><sup>4</sup> et duos anulos aureos sub corona in duobus lateribus, ut mittantur in eos vectes, et altare portetur.</span>
    <span class="versiculo"><sup>5</sup> Ipsos quoque vectes facies de lignis acaciae et inaurabis.</span>
    <span class="versiculo"><sup>6</sup> Ponesque altare contra velum, quod ante arcam pendet testimonii, coram propitiatorio, quo tegitur testimonium, ubi conveniam ad te.</span>
    <span class="versiculo"><sup>7</sup> Et adolebit incensum super eo Aaron suave fragrans mane. Quando componet lucernas, incendet illud;</span>
    <span class="versiculo"><sup>8</sup> et quando collocabit eas ad vesperum, uret thymiama sempiternum coram Domino in generationes vestras.</span>
    <span class="versiculo"><sup>9</sup> Non offeretis super eo thymiama compositionis alterius nec holocaustum nec oblationem, nec libabitis libamina.</span>
    <span class="versiculo"><sup>10</sup> Et expiabit Aaron super cornua eius semel per annum in sanguine sacrificii pro peccato; et placabit super eo in generationibus vestris: sanctum sanctorum erit Domino &#x201d;.</span>
    <span class="versiculo"><sup>11</sup> Locutusque est Dominus ad Moysen dicens:</span>
    <span class="versiculo"><sup>12</sup> &#x201c; Quando tuleris summam filiorum Israel iuxta numerum, dabunt singuli pretium expiationis pro animabus suis Domino; et non erit plaga in eis, cum fuerint recensiti.</span>
    <span class="versiculo"><sup>13</sup> Hoc autem dabit omnis, qui transit ad censum, dimidium sicli iuxta mensuram sanctuarii &shy; siclus viginti obolos habet &shy;; media pars sicli offeretur Domino.</span>
    <span class="versiculo"><sup>14</sup> Qui habetur in numero a viginti annis et supra, dabit pretium;</span>
    <span class="versiculo"><sup>15</sup> dives non addet ad medium sicli, et pauper nihil minuet, quando dabitis oblationem Domino in expiationem animarum vestrarum.</span>
    <span class="versiculo"><sup>16</sup> Susceptamque expiationis pecuniam, quae collata est a filiis Israel, trades in usus tabernaculi conventus, ut sit monumentum eorum coram Domino et propitietur animabus illorum &#x201d;.</span>
    <span class="versiculo"><sup>17</sup> Locutusque est Dominus ad Moysen dicens:</span>
    <span class="versiculo"><sup>18</sup> &#x201c; Facies et labrum aeneum cum basi aenea ad lavandum; ponesque illud inter tabernaculum conventus et altare. Et, missa aqua,</span>
    <span class="versiculo"><sup>19</sup> lavabunt in eo Aaron et filii eius manus suas ac pedes.</span>
    <span class="versiculo"><sup>20</sup> Quando ingressuri sunt tabernaculum conventus, lavabunt se aqua, ne moriantur; vel quando accessuri sunt ad altare, ut ministrent, ut adoleant victimam Domino.</span>
    <span class="versiculo"><sup>21</sup> Et lavabunt manus et pedes, ne moriantur: legitimum sempiternum erit, ipsi et semini eius per successiones &#x201d;.</span>
    <span class="versiculo"><sup>22</sup> Locutusque est Dominus ad Moysen</span>
    <span class="versiculo"><sup>23</sup> dicens: &#x201c; Sume tibi aromata prima myrrhae electae quingentos siclos et cinnamomi boni odoris medium, id est ducentos quinquaginta siclos, calami suave olentis similiter ducentos quinquaginta,</span>
    <span class="versiculo"><sup>24</sup> casiae autem quingentos siclos, in pondere sanctuarii, olei de olivetis mensuram hin.</span>
    <span class="versiculo"><sup>25</sup> Faciesque unctionis oleum sanctum, unguentum compositum opere unguentarii; unctionis oleum sanctum erit.</span>
    <span class="versiculo"><sup>26</sup> Et unges ex eo tabernaculum conventus et arcam testamenti</span>
    <span class="versiculo"><sup>27</sup> mensamque cum vasis suis, candelabrum et utensilia eius, altaria thymiamatis</span>
    <span class="versiculo"><sup>28</sup> et holocausti et universam supellectilem, quae ad cultum eorum pertinet, et labrum cum basi sua.</span>
    <span class="versiculo"><sup>29</sup> Sanctificabisque omnia, et erunt sancta sanctorum: qui tetigerit ea, sanctificabitur.</span>
    <span class="versiculo"><sup>30</sup> Aaron et filios eius unges sanctificabisque eos, ut sacerdotio fungantur mihi.</span>
    <span class="versiculo"><sup>31</sup> Filiis quoque Israel dices: Hoc oleum unctionis sanctum erit mihi in generationes vestras.</span>
    <span class="versiculo"><sup>32</sup> Caro hominis non ungetur ex eo, et iuxta compositionem eius non facietis aliud, quia sanctum est et sanctum erit vobis.</span>
    <span class="versiculo"><sup>33</sup> Homo quicumque tale composuerit et dederit ex eo super alienum, exterminabitur de populo suo &#x201d;.</span>
    <span class="versiculo"><sup>34</sup> Dixitque Dominus ad Moysen: &#x201c; Sume tibi aromata, stacten et onycha, galbanum boni odoris et tus lucidissimum; aequalis ponderis erunt omnia.</span>
    <span class="versiculo"><sup>35</sup> Faciesque thymiama compositum opere unguentarii, sale conditum et purum et sanctum.</span>
    <span class="versiculo"><sup>36</sup> Cumque in tenuissimum pulverem ex parte contuderis, pones ex eo coram testimonio in tabernaculo conventus, in quo conveniam ad te: sanctum sanctorum erit vobis thymiama.</span>
    <span class="versiculo"><sup>37</sup> Talem compositionem non facietis in usus vestros, quia tibi sanctum erit pro Domino;</span>
    <span class="versiculo"><sup>38</sup> homo quicumque fecerit simile, ut odore illius perfruatur, peribit de populis suis &#x201d;.</span>
</div>
