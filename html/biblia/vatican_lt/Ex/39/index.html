<div>
	<span class="capitulo">39</span>
	<span class="versiculo"><sup>1</sup> De hyacintho vero et purpura, cocco ac bysso fecerunt vestes textas pro ministerio sanctuarii. Et fecerunt vestes sacras Aaron, sicut praecepit Dominus Moysi.</span>
	<span class="versiculo"><sup>2</sup> Fecerunt igitur ephod de auro, hyacintho et purpura coccoque et bysso retorta</span>
	<span class="versiculo"><sup>3</sup> opere polymitario tundentes bratteas aureas et extenuantes in fila, ut possent torqueri cum priorum colorum subtegmine.</span>
	<span class="versiculo"><sup>4</sup> Fasciasque umerales fecerunt ei, cum quibus in utroque latere summitatum suarum copulabatur,</span>
	<span class="versiculo"><sup>5</sup> et balteum, quo constringebatur ephod, eiusdem operis et unum cum eo ex auro, et hyacintho et purpura coccoque et bysso retorta, sicut praeceperat Dominus Moysi.</span>
	<span class="versiculo"><sup>6</sup> Paraverunt et duos lapides onychinos, inclusos texturis aureis et sculptos arte gemmaria nominibus filiorum Israel;</span>
	<span class="versiculo"><sup>7</sup> posueruntque eos in fasciis umeralibus ephod, lapides memorialis filiorum Israel, sicut praeceperat Dominus Moysi.</span>
	<span class="versiculo"><sup>8</sup> Fecerunt et pectorale opere polymito iuxta opus ephod ex auro, hyacintho, purpura coccoque et bysso retorta,</span>
	<span class="versiculo"><sup>9</sup> quadrangulum duplex mensurae palmi.</span>
	<span class="versiculo"><sup>10</sup> Et posuerunt in eo gemmarum ordines quattuor: in primo versu erat sardius, topazius, smaragdus;</span>
	<span class="versiculo"><sup>11</sup> in secundo carbunculus, sapphirus et iaspis;</span>
	<span class="versiculo"><sup>12</sup> in tertio hyacinthus, achates et amethystus;</span>
	<span class="versiculo"><sup>13</sup> in quarto chrysolithus, onychinus et beryllus: inclusi textura aurea per ordines suos.</span>
	<span class="versiculo"><sup>14</sup> Ipsique lapides duodecim sculpti erant nominibus duodecim tribuum Israel, singuli per nomina singulorum.</span>
	<span class="versiculo"><sup>15</sup> Fecerunt in pectorali catenulas quasi funiculos opus tortile de auro purissimo</span>
	<span class="versiculo"><sup>16</sup> et duos margines aureos totidemque anulos aureos. Porro duos anulos posuerunt in utraque summitate pectoralis;</span>
	<span class="versiculo"><sup>17</sup> duos funiculos aureos inseruerunt anulis, qui in pectoralis angulis eminebant.</span>
	<span class="versiculo"><sup>18</sup> Duas summitates amborum funiculorum colligaverunt duobus marginibus in fasciis umeralibus ephod in parte eius anteriore.</span>
	<span class="versiculo"><sup>19</sup> Et fecerunt duos anulos aureos et posuerunt super duas summitates pectoralis in eius margine interiore contra ephod, sicut praecepit Dominus Moysi.</span>
	<span class="versiculo"><sup>20</sup> Feceruntque duos anulos aureos, quos posuerunt in duabus fasciis umeralibus ephod deorsum in latere eius anteriore secus iuncturam eius super balteum ephod.</span>
	<span class="versiculo"><sup>21</sup> Et strinxerunt pectorale anulis eius ad anulos ephod vitta hyacinthina, ut esset super balteum ephod, ne amoveretur ab ephod, sicut praecepit Dominus Moysi.</span>
	<span class="versiculo"><sup>22</sup> Fecerunt quoque pallium ephod opere textili totum hyacinthinum</span>
	<span class="versiculo"><sup>23</sup> et capitium in medio eius supra oramque per gyrum sicut in capitio loricae;</span>
	<span class="versiculo"><sup>24</sup> deorsum autem ad pedes mala punica ex hyacintho, purpura, cocco ac bysso retorta</span>
	<span class="versiculo"><sup>25</sup> et tintinnabula de auro purissimo, quae posuerunt inter malogranata in inferiore parte pallii per gyrum,</span>
	<span class="versiculo"><sup>26</sup> ut sit tintinnabulum inter singula mala punica, quibus ornatus incedebat pontifex, quando ministerio fungebatur, sicut praeceperat Dominus Moysi.</span>
	<span class="versiculo"><sup>27</sup> Fecerunt et tunicas byssinas opere textili Aaron et filiis eius</span>
	<span class="versiculo"><sup>28</sup> et tiaram et ornatum mitrarum ex bysso, feminalia quoque linea ex bysso retorta,</span>
	<span class="versiculo"><sup>29</sup> cingulum vero de bysso retorta, hyacintho, purpura ac cocco, arte plumaria, sicut praeceperat Dominus Moysi.</span>
	<span class="versiculo"><sup>30</sup> Fecerunt et laminam diadema sanctitatis de auro purissimo; scripseruntque in ea opere caelatoris: &#x201c; Sanctum Domino &#x201d;;</span>
	<span class="versiculo"><sup>31</sup> et strinxerunt eam desuper cum tiara vitta hyacinthina, sicut praeceperat Dominus Moysi.</span>
	<span class="versiculo"><sup>32</sup> Perfectum est igitur omne opus habitaculi et tabernaculi conventus; feceruntque filii Israel cuncta, quae praeceperat Dominus Moysi: sic fecerunt.</span>
	<span class="versiculo"><sup>33</sup> Et obtulerunt habitaculum et tabernaculum et universam supellectilem, fibulas, tabulas, vectes, columnas ac bases,</span>
	<span class="versiculo"><sup>34</sup> opertorium de pellibus arietum rubricatis et operimentum de pellibus delphini, velum,</span>
	<span class="versiculo"><sup>35</sup> arcam testimonii, vectes, propitiatorium,</span>
	<span class="versiculo"><sup>36</sup> mensam cum vasis suis et propositionis panibus,</span>
	<span class="versiculo"><sup>37</sup> candelabrum ex auro puro, lucernas in ordine earum et utensilia earum cum oleo candelabri,</span>
	<span class="versiculo"><sup>38</sup> altare aureum et unguentum et thymiama ex aromatibus et velum in introitu tabernaculi,</span>
	<span class="versiculo"><sup>39</sup> altare aeneum, craticulam aeneam, vectes et vasa eius omnia, labrum cum basi sua,</span>
	<span class="versiculo"><sup>40</sup> tentoria atrii et columnas cum basibus suis, velum in introitu atrii funiculosque illius et paxillos. Nihil ex vasis defuit, quae in ministerium habitaculi in tabernaculo conventus iussa sunt fieri.</span>
	<span class="versiculo"><sup>41</sup> Vestes quoque textas, quibus sacerdotes utuntur in sanctuario, et vestes sacras Aaron sacerdotis et vestes filiorum eius</span>
	<span class="versiculo"><sup>42</sup> obtulerunt filii Israel, sicut praeceperat Dominus Moysi.</span>
	<span class="versiculo"><sup>43</sup> Quae postquam Moyses cuncta vidit completa, benedixit eis.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
