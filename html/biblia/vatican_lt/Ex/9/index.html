<div>
	<span class="capitulo">9</span>
	<span class="versiculo"><sup>1</sup> Dixit autem Dominus ad Moysen: &#x201c; Ingredere ad pharaonem et loquere ad eum: Haec dicit Dominus, Deus Hebraeorum: Dimitte populum meum, ut sacrificet mihi.</span>
	<span class="versiculo"><sup>2</sup> Quod si adhuc renuis et retines eos,</span>
	<span class="versiculo"><sup>3</sup> ecce manus Domini erit super possessionem tuam in agris, super equos et asinos et camelos et boves et oves, pestis valde gravis;</span>
	<span class="versiculo"><sup>4</sup> et distinguet Dominus inter possessiones Israel et possessiones Aegyptiorum, ut nihil omnino pereat ex his, quae pertinent ad filios Israel.</span>
	<span class="versiculo"><sup>5</sup> Constituitque Dominus tempus dicens: Cras faciet Dominus verbum istud in terra &#x201d;.</span>
	<span class="versiculo"><sup>6</sup> Fecit ergo Dominus verbum hoc altera die, mortuaque sunt omnia animantia Aegyptiorum; de animalibus vero filiorum Israel nihil omnino periit.</span>
	<span class="versiculo"><sup>7</sup> Et misit pharao ad videndum; nec erat quidquam mortuum de his, quae possidebat Israel. Ingravatumque est cor pharaonis, et non dimisit populum.</span>
	<span class="versiculo"><sup>8</sup> Et dixit Dominus ad Moysen et Aaron: &#x201c; Tollite plenas manus cineris de camino, et spargat illum Moyses in caelum coram pharaone;</span>
	<span class="versiculo"><sup>9</sup> sitque pulvis super omnem terram Aegypti; erunt enim in hominibus et iumentis ulcera et vesicae turgentes in universa terra Aegypti &#x201d;.</span>
	<span class="versiculo"><sup>10</sup> Tuleruntque cinerem de camino et steterunt coram pharaone, et sparsit illum Moyses in caelum; factaque sunt ulcera vesicarum turgentium in hominibus et iumentis.</span>
	<span class="versiculo"><sup>11</sup> Nec poterant malefici stare coram Moyse propter ulcera, quae in illis erant et in omni terra Aegypti.</span>
	<span class="versiculo"><sup>12</sup> Induravitque Dominus cor pharaonis, et non audivit eos, sicut locutus est Dominus ad Moysen.</span>
	<span class="versiculo"><sup>13</sup> Dixitque Dominus ad Moysen: &#x201c; Mane consurge et sta coram pharaone et dices ad eum: Haec dicit Dominus, Deus Hebraeorum: Dimitte populum meum, ut sacrificet mihi;</span>
	<span class="versiculo"><sup>14</sup> quia in hac vice mittam omnes plagas meas super cor tuum et super servos tuos et super populum tuum, ut scias quod non sit similis mei in omni terra.</span>
	<span class="versiculo"><sup>15</sup> Nunc enim extendens manum si percussissem te et populum tuum peste, perisses de terra.</span>
	<span class="versiculo"><sup>16</sup> Idcirco autem servavi te, ut ostendam in te fortitudinem meam, et narretur nomen meum in omni terra.</span>
	<span class="versiculo"><sup>17</sup> Adhuc retines populum meum et non vis dimittere eum?</span>
	<span class="versiculo"><sup>18</sup> En pluam cras, hac ipsa hora, grandinem multam nimis, qualis non fuit in Aegypto a die, qua fundata est, usque in praesens tempus.</span>
	<span class="versiculo"><sup>19</sup> Mitte ergo iam nunc et congrega iumenta tua et omnia, quae habes in agro; homines enim et iumenta universa, quae inventa fuerint foris nec congregata de agris, cadet super ea grando, et morientur &#x201d;.</span>
	<span class="versiculo"><sup>20</sup> Qui timuit verbum Domini de servis pharaonis, fecit confugere servos suos et iumenta in domos;</span>
	<span class="versiculo"><sup>21</sup> qui autem neglexit sermonem Domini, dimisit servos suos et iumenta in agris.</span>
	<span class="versiculo"><sup>22</sup> Et dixit Dominus ad Moysen: &#x201c; Extende manum tuam in caelum, ut fiat grando in universa terra Aegypti super homines et super iumenta et super omnem herbam agri in terra Aegypti &#x201d;.</span>
	<span class="versiculo"><sup>23</sup> Extenditque Moyses virgam in caelum, et Dominus dedit tonitrua et grandinem ac discurrentia fulgura super terram; pluitque Dominus grandinem super terram Aegypti.</span>
	<span class="versiculo"><sup>24</sup> Et grando et ignis immixta pariter ferebantur; tantaeque fuit magnitudinis, quanta ante numquam apparuit in universa terra Aegypti, ex quo gens illa condita est.</span>
	<span class="versiculo"><sup>25</sup> Et percussit grando in omni terra Aegypti cuncta, quae fuerunt in agris, ab homine usque ad iumentum; cunctamque herbam agri percussit grando et omne lignum regionis confregit.</span>
	<span class="versiculo"><sup>26</sup> Tantum in terra Gessen, ubi erant filii Israel, grando non cecidit.</span>
	<span class="versiculo"><sup>27</sup> Misitque pharao et vocavit Moysen et Aaron dicens ad eos: &#x201c; Nunc peccavi; Dominus iustus, ego et populus meus rei.</span>
	<span class="versiculo"><sup>28</sup> Orate Dominum, ut desinant tonitrua Dei et grando, et dimittam vos, et nequaquam hic ultra manebitis &#x201d;.</span>
	<span class="versiculo"><sup>29</sup> Ait Moyses: &#x201c; Cum egressus fuero de urbe, extendam palmas meas ad Dominum; et cessabunt tonitrua, et grando non erit, ut scias quia Domini est terra.</span>
	<span class="versiculo"><sup>30</sup> Novi autem quod et tu et servi tui necdum timeatis Dominum Deum &#x201d;.</span>
	<span class="versiculo"><sup>31</sup> Linum ergo et hordeum laesum est, eo quod hordeum iam spicas et linum iam folliculos germinaret;</span>
	<span class="versiculo"><sup>32</sup> triticum autem et far non sunt laesa, quia serotina erant.</span>
	<span class="versiculo"><sup>33</sup> Egressusque Moyses a pharaone ex urbe tetendit manus ad Dominum; et cessaverunt tonitrua et grando, nec ultra effundebatur pluvia super terram.</span>
	<span class="versiculo"><sup>34</sup> Videns autem pharao quod cessasset pluvia et grando et tonitrua, auxit peccatum;</span>
	<span class="versiculo"><sup>35</sup> et ingravatum est cor eius et servorum illius et induratum nimis; nec dimisit filios Israel, sicut dixerat Dominus per manum Moysi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
