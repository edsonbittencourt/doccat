<div>
    <span class="capitulo">1</span>
    <span class="versiculo"><sup>1</sup> Haec sunt nomina filiorum Israel, qui ingressi sunt Aegyptum cum Iacob; singuli cum domibus suis introierunt:</span>
    <span class="versiculo"><sup>2</sup> Ruben, Simeon, Levi, Iuda,</span>
    <span class="versiculo"><sup>3</sup> Issachar, Zabulon et Beniamin,</span>
    <span class="versiculo"><sup>4</sup> Dan et Nephthali, Gad et Aser.</span>
    <span class="versiculo"><sup>5</sup> Erant igitur omnes animae eorum, qui egressi sunt de femore Iacob, septuaginta; Ioseph autem in Aegypto erat.</span>
    <span class="versiculo"><sup>6</sup> Quo mortuo et universis fratribus eius omnique cognatione illa,</span>
    <span class="versiculo"><sup>7</sup> filii Israel creverunt et pullulantes multiplicati sunt ac roborati nimis impleverunt terram.</span>
    <span class="versiculo"><sup>8</sup> Surrexit interea rex novus super Aegyptum, qui ignorabat Ioseph;</span>
    <span class="versiculo"><sup>9</sup> et ait ad populum suum: &#x201c; Ecce, populus filiorum Israel multus et fortior nobis est;</span>
    <span class="versiculo"><sup>10</sup> venite, prudenter agamus cum eo, ne forte multiplicetur et, si ingruerit contra nos bellum, addatur inimicis nostris, expugnatisque nobis, egrediatur de terra &#x201d;.</span>
    <span class="versiculo"><sup>11</sup> Praeposuit itaque eis magistros operum, ut affligerent eos oneribus; aedificaveruntque urbes promptuarias pharaoni, Phithom et Ramesses.</span>
    <span class="versiculo"><sup>12</sup> Quantoque opprimebant eos, tanto magis multiplicabantur et crescebant.</span>
    <span class="versiculo"><sup>13</sup> Formidaveruntque filios Israel Aegyptii et in servitutem redegerunt eos</span>
    <span class="versiculo"><sup>14</sup> atque ad amaritudinem perducebant vitam eorum operibus duris luti et lateris omnique famulatu, quo in terrae operibus premebantur.</span>
    <span class="versiculo"><sup>15</sup> Dixit autem rex Aegypti obstetricibus Hebraeorum, quarum una vocabatur Sephra, altera Phua,</span>
    <span class="versiculo"><sup>16</sup> praecipiens eis: &#x201c; Quando obstetricabitis Hebraeas, et partus tempus advenerit, si masculus fuerit, interficite eum; si femina, reservate &#x201d;.</span>
    <span class="versiculo"><sup>17</sup> Timuerunt autem obstetrices Deum et non fecerunt iuxta praeceptum regis Aegypti, sed conservabant mares.</span>
    <span class="versiculo"><sup>18</sup> Quibus ad se accersitis rex ait: &#x201c; Quidnam est hoc, quod facere voluistis, ut pueros servaretis? &#x201d;.</span>
    <span class="versiculo"><sup>19</sup> Quae responderunt: &#x201c; Non sunt Hebraeae sicut Aegyptiae mulieres; ipsae enim robustae sunt et, priusquam veniamus ad eas, pariunt &#x201d;.</span>
    <span class="versiculo"><sup>20</sup> Bene ergo fecit Deus obstetricibus, et crevit populus confortatusque est nimis;</span>
    <span class="versiculo"><sup>21</sup> et, quia timuerunt obstetrices Deum, aedificavit illis domos.</span>
    <span class="versiculo"><sup>22</sup> Praecepit ergo pharao omni populo suo dicens: &#x201c; Quidquid masculini sexus natum fuerit, in flumen proicite; quidquid feminei, reservate &#x201d;.</span>
</div>
