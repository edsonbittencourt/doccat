<div>
	<span class="capitulo">32</span>
	<span class="versiculo"><sup>1</sup> Videns autem populus quod moram faceret descendendi de monte Moyses, congregatus ad Aaron dixit: &#x201c; Surge, fac nobis deos, qui nos praecedant; Moysi enim, huic viro, qui nos eduxit de terra Aegypti, ignoramus quid acciderit &#x201d;.</span>
	<span class="versiculo"><sup>2</sup> Dixitque ad eos Aaron: &#x201c; Tollite inaures aureas de uxorum filiorumque et filiarum vestrarum auribus et afferte ad me &#x201d;.</span>
	<span class="versiculo"><sup>3</sup> Fecitque omnis populus, quae iusserat, deferens inaures ad Aaron.</span>
	<span class="versiculo"><sup>4</sup> Quas cum ille accepisset, formavit stilo imaginem et fecit ex eis vitulum conflatilem. Dixeruntque: &#x201c; Hi sunt dii tui, Israel, qui te eduxerunt de terra Aegypti! &#x201d;.</span>
	<span class="versiculo"><sup>5</sup> Quod cum vidisset Aaron, aedificavit altare coram eo et praeconis voce clamavit dicens: &#x201c; Cras sollemnitas Domini est &#x201d;.</span>
	<span class="versiculo"><sup>6</sup> Surgen tesque mane altero die obtulerunt holocausta et hostias pacificas; et sedit populus manducare et bibere et surrexerunt ludere.</span>
	<span class="versiculo"><sup>7</sup> Locutus est autem Dominus ad Moysen: &#x201c; Vade, descende; peccavit populus tuus, quem eduxisti de terra Aegypti.</span>
	<span class="versiculo"><sup>8</sup> Recesserunt cito de via, quam praecepi eis, feceruntque sibi vitulum conflatilem et adoraverunt atque immolantes ei hostias dixerunt: &quot;Isti sunt dii tui, Israel, qui te eduxerunt de terra Aegypti!&quot; &#x201d;.</span>
	<span class="versiculo"><sup>9</sup> Rursumque ait Dominus ad Moysen: &#x201c; Cerno quod populus iste durae cervicis sit;</span>
	<span class="versiculo"><sup>10</sup> dimitte me, ut irascatur furor meus contra eos et deleam eos faciamque te in gentem magnam &#x201d;.</span>
	<span class="versiculo"><sup>11</sup> Moyses autem orabat Dominum Deum suum dicens: &#x201c; Cur, Domine, irascitur furor tuus contra populum tuum, quem eduxisti de terra Aegypti in fortitudine magna et in manu robusta?</span>
	<span class="versiculo"><sup>12</sup> Ne, quaeso, dicant Aegyptii: &quot;Callide eduxit eos, ut interficeret in montibus et deleret e terra&quot;. Quiescat ira tua, et esto placabilis super nequitia populi tui.</span>
	<span class="versiculo"><sup>13</sup> Recordare Abraham, Isaac et Israel servorum tuorum, quibus iurasti per temetipsum dicens: &quot;Multiplicabo semen vestrum sicut stellas caeli; et universam terram hanc, de qua locutus sum, dabo semini vestro, et possidebitis eam semper&quot; &#x201d;.</span>
	<span class="versiculo"><sup>14</sup> Placatusque est Dominus, ne faceret malum, quod locutus fuerat adversus populum suum.</span>
	<span class="versiculo"><sup>15</sup> Et reversus est Moyses de monte portans duas tabulas testimonii in manu sua scriptas ex utraque parte</span>
	<span class="versiculo"><sup>16</sup> et factas opere Dei; scriptura quoque Dei erat sculpta in tabulis.</span>
	<span class="versiculo"><sup>17</sup> Audiens autem Iosue tumultum populi vociferantis dixit ad Moysen: &#x201c; Ululatus pugnae auditur in castris &#x201d;.</span>
	<span class="versiculo"><sup>18</sup> Qui respondit:
&#x201c; Non est clamor vincentium
neque clamor fugientium,
sed clamorem cantantium
ego audio &#x201d;.</span>
	<span class="versiculo"><sup>19</sup> Cumque appropinquasset ad castra, vidit vitulum et choros; iratusque valde proiecit de manu tabulas et confregit eas ad radices montis.</span>
	<span class="versiculo"><sup>20</sup> Arripiensque vitulum, quem fecerant, combussit et contrivit usque ad pulverem, quem sparsit in aquam et dedit ex eo potum filiis Israel.</span>
	<span class="versiculo"><sup>21</sup> Dixitque ad Aaron: &#x201c; Quid tibi fecit hic populus, ut induceres super eum peccatum maximum? &#x201d;.</span>
	<span class="versiculo"><sup>22</sup> Cui ille respondit: &#x201c; Ne indignetur dominus meus; tu enim nosti populum istum, quod pronus sit ad malum.</span>
	<span class="versiculo"><sup>23</sup> Dixerunt mihi: &quot;Fac nobis deos, qui nos praecedant; huic enim Moysi, qui nos eduxit de terra Aegypti, nescimus quid acciderit&quot;.</span>
	<span class="versiculo"><sup>24</sup> Quibus ego dixi: Quis vestrum habet aurum? Abstulerunt et dederunt mihi, et proieci illud in ignem; egressusque est hic vitulus &#x201d;.</span>
	<span class="versiculo"><sup>25</sup> Vidit ergo Moyses populum quod esset effrenatus; relaxaverat enim ei Aaron frenum in ludibrium hostium eorum.</span>
	<span class="versiculo"><sup>26</sup> Et stans in porta castrorum ait: &#x201c; Si quis est Domini, iungatur mihi! &#x201d;. Congregatique sunt ad eum omnes filii Levi.</span>
	<span class="versiculo"><sup>27</sup> Quibus ait: &#x201c; Haec dicit Dominus, Deus Israel: Ponat unusquisque gladium super femur suum. Ite et redite de porta usque ad portam per medium castrorum, et occidat unusquisque fratrem et amicum et proximum suum &#x201d;.</span>
	<span class="versiculo"><sup>28</sup> Fecerunt filii Levi iuxta sermonem Moysi; cecideruntque de populo in die illa quasi tria milia hominum.</span>
	<span class="versiculo"><sup>29</sup> Et ait Moyses: &#x201c; Implestis manus vestras hodie Domino unusquisque in filio et in fratre suo, ut detur vobis benedictio &#x201d;.</span>
	<span class="versiculo"><sup>30</sup> Facto autem altero die, locutus est Moyses ad populum: &#x201c; Peccastis peccatum maximum; ascendam ad Dominum, si quo modo quivero eum deprecari pro scelere vestro &#x201d;.</span>
	<span class="versiculo"><sup>31</sup> Reversusque ad Dominum ait: &#x201c; Obsecro, peccavit populus iste peccatum maximum, feceruntque sibi deos aureos; aut dimitte eis hanc noxam</span>
	<span class="versiculo"><sup>32</sup> aut, si non facis, dele me de libro tuo, quem scripsisti &#x201d;.</span>
	<span class="versiculo"><sup>33</sup> Cui respondit Dominus: &#x201c; Qui peccaverit mihi, delebo eum de libro meo.</span>
	<span class="versiculo"><sup>34</sup> Tu autem vade et duc populum istum, quo locutus sum tibi: angelus meus praecedet te; ego autem in die ultionis visitabo et hoc peccatum eorum &#x201d;.</span>
	<span class="versiculo"><sup>35</sup> Percussit ergo Dominus populum pro reatu vituli, quem fecerat Aaron.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_exodus_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
