<div>
    <span class="capitulo">10</span>
    <span class="versiculo"><sup>1</sup> Rex vero Asuerus terrae et maris insulis imposuit tributum.</span>
    <span class="versiculo"><sup>2</sup> Cuius fortitudo et imperium et dignitas atque sublimitas, qua exaltavit Mardochaeum, scripta sunt in libro annalium regum Medorum atque Persarum,</span>
    <span class="versiculo"><sup>3</sup> et quomodo Mardochaeus Iudaici generis secundus a rege Asuero fuerit et magnus apud Iudaeos et acceptabilis plebi fratrum suorum, quaerens bona populo suo et loquens ea, quae ad pacem seminis sui pertinerent.</span>
    <span class="versiculo"><sup>3a</sup> Dixitque Mardochaeus ad omnes: &#x201c; A Deo facta sunt ista! &#x201d;.</span>
    <span class="versiculo"><sup>3b</sup> Recordatus est enim Mardochaeus somnii, quod viderat, haec eadem significantis; nec eorum quidquam irritum fuit.</span>
    <span class="versiculo"><sup>3c</sup> &#x201c; Quod parvus fons crevit in fluvium, et erat lux et sol et aqua plurima: fons et flumen est Esther, quam rex accepit uxorem et voluit esse reginam;</span>
    <span class="versiculo"><sup>3d</sup> duo autem dracones, ego sum et Aman;</span>
    <span class="versiculo"><sup>3e</sup> gentes, quae convenerant, hi sunt, qui conati sunt delere nomen Iudaeorum;</span>
    <span class="versiculo"><sup>3f</sup> gens autem mea, id est Israel, sunt illi, qui clamaverunt ad Dominum; et salvum fecit Dominus populum suum liberavitque nos de omnibus malis et fecit signa magna atque portenta, quae non sunt facta inter gentes.</span>
    <span class="versiculo"><sup>3g</sup> Et duas sortes esse praecepit, unam populi Dei et alteram cunctarum gentium.</span>
    <span class="versiculo"><sup>3h</sup> Venitque utraque sors in statutum tempus et in diem iudicii coram Deo universis gentibus.</span>
    <span class="versiculo"><sup>3i</sup> Et recordatus est Deus populi sui ac iustificavit hereditatem suam.</span>
    <span class="versiculo"><sup>3k</sup> Et observabuntur dies isti in mense Adar, quarta decima et quinta decima die eiusdem mensis, dies congregationis et hilaritatis et gaudii coram Deo per vestras deinceps generationes in populo Israel &#x201d;.</span>
</div>
