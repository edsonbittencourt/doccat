<div>
	<span class="capitulo">7</span>
	<span class="versiculo"><sup>1</sup> Intravit itaque rex et Aman, ut biberent cum regina.</span>
	<span class="versiculo"><sup>2</sup> Dixitque ei rex etiam in secundo die, postquam vino incaluerat: &#x201c; Quae est petitio tua, Esther, ut detur tibi, et quid vis fieri? Etiamsi dimidiam regni mei partem petieris, impetrabis &#x201d;.</span>
	<span class="versiculo"><sup>3</sup> Ad quem illa respondit: &#x201c; Si inveni gratiam in oculis tuis, o rex, et si tibi placet, dona mihi animam meam, pro qua rogo, et populum meum, pro quo obsecro.</span>
	<span class="versiculo"><sup>4</sup> Traditi enim sumus, ego et populus meus, ut conteramur, iugulemur et pereamus. Atque utinam in servos et famulas venderemur: tacuissem, quia tribulatio haec non esset digna conturbare regem &#x201d;.</span>
	<span class="versiculo"><sup>5</sup> Respondensque rex Asuerus ait: &#x201c; Quis est iste et ubi est, ut haec audeat facere? &#x201d;.</span>
	<span class="versiculo"><sup>6</sup> Dixit Esther: &#x201c; Hostis et inimicus noster pessimus iste est Aman &#x201d;. Quod ille audiens ilico obstupuit coram rege ac regina.</span>
	<span class="versiculo"><sup>7</sup> Rex autem surrexit iratus et de loco convivii intravit in hortum palatii. Aman quoque surrexit, ut rogaret Esther reginam pro anima sua; intellexit enim a rege sibi decretum esse malum.</span>
	<span class="versiculo"><sup>8</sup> Qui cum reversus esset de horto et intrasset convivii locum, repperit Aman super lectulum corruisse, in quo iacebat Esther, et ait: &#x201c; Etiam reginam vult opprimere, me praesente, in domo mea? &#x201d;. Necdum verbum de ore regis exierat, et statim operuerunt faciem eius.</span>
	<span class="versiculo"><sup>9</sup> Dixitque Harbona, unus de eunuchis, qui stabant in ministerio regis: &#x201c; En etiam lignum, quod paraverat Mardochaeo, qui locutus est bonum pro rege, stat in domo Aman habens altitudinis quinquaginta cubitos &#x201d;. Cui dixit rex: &#x201c; Appendite eum in eo &#x201d;.</span>
	<span class="versiculo"><sup>10</sup> Suspensus est itaque Aman in patibulo, quod paraverat Mardochaeo; et regis ira quievit.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_esther_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
