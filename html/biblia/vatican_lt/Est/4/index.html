<div>
    <span class="capitulo">4</span>
    <span class="versiculo"><sup>1</sup> Cum comperisset Mardochaeus omnia, quae acciderant, scidit vestimenta sua et indutus est sacco spargens cinerem capiti. Et in platea mediae civitatis voce magna et amara clamabat</span>
    <span class="versiculo"><sup>2</sup> usque ad fores palatii gradiens; non enim erat licitum indutum sacco aulam regis intrare.</span>
    <span class="versiculo"><sup>3</sup> In omnibus quoque provinciis, quocumque edictum et dogma regis pervenerat, planctus ingens erat apud Iudaeos, ieiunium, ululatus et fletus, sacco et cinere multis pro strato utentibus.</span>
    <span class="versiculo"><sup>4</sup> Ingressae sunt autem puellae Esther et eunuchi nuntiaveruntque ei. Quod audiens consternata est valde et misit vestem, ut, ablato sacco, induerent eum; quam accipere noluit.</span>
    <span class="versiculo"><sup>5</sup> Accitoque Athach eunucho, quem rex ministrum ei dederat, praecepit ei, ut iret ad Mardochaeum et disceret ab eo cur hoc faceret.</span>
    <span class="versiculo"><sup>6</sup> Egressusque Athach ivit ad Mardochaeum stantem in platea civitatis ante ostium palatii.</span>
    <span class="versiculo"><sup>7</sup> Qui indicavit ei omnia, quae ei acciderant, quantum Aman promisisset, ut in thesauros regis pro Iudaeorum nece inferret argentum.</span>
    <span class="versiculo"><sup>8</sup> Exemplar quoque edicti, quod pendebat in Susan ad perdendum eos, dedit ei, ut reginae ostenderet et moneret eam, ut intraret ad regem et deprecaretur eum et rogaret pro populo suo. 8a &#x201c; Memor, inquit, dierum humilitatis tuae, quando nutrita sis in manu mea, quia Aman secundus a rege locutus est contra nos in mortem. Et tu, invoca Dominum et loquere regi pro nobis et libera nos de morte &#x201d;.</span>
    <span class="versiculo"><sup>9</sup> Regressus Athach nuntiavit Esther omnia, quae Mardochaeus dixerat.</span>
    <span class="versiculo"><sup>10</sup> Quae respondit ei et iussit, ut diceret Mardochaeo:</span>
    <span class="versiculo"><sup>11</sup> &#x201c; Omnes servi regis et cunctae, quae sub dicione eius sunt, norunt provinciae, quod cuique sive viro sive mulieri, qui non vocatus interius atrium regis intraverit, una lex sit, ut statim interficiatur, nisi forte rex auream virgam ad eum tetenderit, ut possit vivere; ego autem triginta iam diebus non sum vocata ad regem &#x201d;.</span>
    <span class="versiculo"><sup>12</sup> Quod cum audisset Mardochaeus,</span>
    <span class="versiculo"><sup>13</sup> rursum mandavit Esther dicens: &#x201c; Ne putes quod animam tuam tantum liberes, quia in domo regis es, prae cunctis Iudaeis.</span>
    <span class="versiculo"><sup>14</sup> Si enim nunc silueris, aliunde Iudaeis liberatio et salvatio exsurget, et tu et domus patris tui peribitis; et quis novit utrum idcirco ad regnum veneris, ut in tali tempore parareris? &#x201d;.</span>
    <span class="versiculo"><sup>15</sup> Rursumque Esther haec Mardochaeo verba mandavit:</span>
    <span class="versiculo"><sup>16</sup> &#x201c; Vade et congrega omnes Iudaeos, qui in Susan reperiuntur; et ieiunate pro me. Non comedatis et non bibatis tribus diebus et tribus noctibus, et ego cum ancillis meis similiter ieiunabo; et tunc ingrediar ad regem contra legem faciens; si pereo, pereo &#x201d;.</span>
    <span class="versiculo"><sup>17</sup> Ivit itaque Mardochaeus et fecit omnia, quae ei Esther mandaverat.</span>
    <span class="versiculo"><sup>17a</sup> Mardochaeus autem scidit vestimenta sua et substravit cilicium et cecidit super faciem suam in terram, et seniores populi, a mane usque ad vesperam</span>
    <span class="versiculo"><sup>17b</sup> et dixit:
&#x201c; Deus Abraham et Deus Isaac et Deus Iacob, benedictus es.</span>
    <span class="versiculo"><sup>17c</sup> Domine, Domine, rex omnipotens,
in dicione enim tua cuncta sunt posita,
et non est qui possit tuae resistere voluntati,
si decreveris salvare Israel.</span>
    <span class="versiculo"><sup>17d</sup> Tu enim fecisti caelum et terram
et quidquid mirabile caeli ambitu continetur;</span>
    <span class="versiculo"><sup>17e</sup> Dominus omnium es,
nec est qui resistat maiestati tuae.</span>
    <span class="versiculo"><sup>17f</sup> Tu scis, Domine, quia libenter adorarem
plantas pedum Aman pro salute Israel;</span>
    <span class="versiculo"><sup>17g</sup> hoc autem non feci,
ne gloriam hominis ponerem super gloriam Dei mei,
et alium non adorabo nisi te, Domine, Deus meus.</span>
    <span class="versiculo"><sup>17h</sup> Et non facio ea in arrogantia
neque in gloriae cupiditate, Domine.
Appare, Domine; manifestare, Domine!</span>
    <span class="versiculo"><sup>17i</sup> Et nunc, Domine rex, Deus Abraham et Deus Isaac et Deus Iacob,
parce populo tuo,
quia volunt nos inimici nostri perdere
et delere hereditatem tuam.</span>
    <span class="versiculo"><sup>17k</sup> Ne despicias partem tuam,
quam redemisti tibi de terra Aegypti.</span>
    <span class="versiculo"><sup>17l</sup> Exaudi deprecationem meam
et propitius esto sorti tuae;
et converte luctum nostrum in gaudium,
ut viventes laudemus nomen tuum, Domine,
et ne claudas ora te canentium &#x201d;.</span>
    <span class="versiculo"><sup>17m</sup> Omnis quoque Israel ex totis viribus clamavit ad Dominum, eo quod eis certa mors impenderet.</span>
    <span class="versiculo"><sup>17n</sup> Esther quoque regina confugit ad Dominum pavens periculum mortis, quod imminebat.</span>
    <span class="versiculo"><sup>17o</sup> Cumque deposuisset vestes gloriae, suscepit indumenta luctus et pro unguentis superbiae implevit caput suum cinere et corpus suum humiliavit ieiuniis valde.</span>
    <span class="versiculo"><sup>17p</sup> Et cecidit super terram cum ancillis suis a mane usque ad vesperam et dixit:</span>
    <span class="versiculo"><sup>17q</sup> &#x201c; Deus Abraham et Deus Isaac et Deus Iacob, benedictus es.
Suffraga mihi soli
et non habenti defensorem praeter te, Domine,</span>
    <span class="versiculo"><sup>17r</sup> quoniam periculum in manu mea est.</span>
    <span class="versiculo"><sup>17s</sup> Ego audivi ex libris maiorum meorum, Domine,
quoniam tu Noe in aqua diluvii conservasti.</span>
    <span class="versiculo"><sup>17t</sup> Ego audivi ex libris maiorum meorum, Domine,
quoniam tu Abrahae in trecentis et decem octo viris
novem reges tradidisti.</span>
    <span class="versiculo"><sup>17u</sup> Ego audivi ex libris maiorum meorum, Domine,
quoniam tu Ionam de ventre ceti liberasti.</span>
    <span class="versiculo"><sup>17v</sup> Ego audivi ex libris maiorum meorum, Domine,
quoniam tu Ananiam, Azariam et Misael de camino ignis liberasti.</span>
    <span class="versiculo"><sup>17x</sup> Ego audivi ex libris maiorum meorum, Domine,
quoniam tu Daniel de lacu leonum eruisti.</span>
    <span class="versiculo"><sup>17y</sup> Ego audivi ex libris maiorum meorum, Domine,
quoniam tu Ezechiae, regi Iudaeorum,
morte damnato et oranti pro vita misertus es
et donasti ei vitae annos quindecim.</span>
    <span class="versiculo"><sup>17z</sup> Ego audivi ex libris maiorum meorum, Domine,
quoniam tu Annae petenti in desiderio animae
filii generationem donasti.</span>
    <span class="versiculo"><sup>17aa</sup> Ego audivi ex libris maiorum meorum, Domine,
quoniam tu omnes complacentes tibi liberas, Domine,
usque in finem.</span>
    <span class="versiculo"><sup>17bb</sup> Et nunc adiuva me solitariam
et neminem habentem nisi te,
Domine, Deus meus.</span>
    <span class="versiculo"><sup>17cc</sup> Tu nosti
quoniam abominata est ancilla tua concubitum incircumcisorum.</span>
    <span class="versiculo"><sup>17dd</sup> Deus, tu nosti
quoniam non manducavi de mensa exsecrationum
et vinum libationum eorum non bibi.</span>
    <span class="versiculo"><sup>17ee</sup> Tu nosti
quoniam a die translationis meae
non sum laetata, Domine,
nisi in te solo.</span>
    <span class="versiculo"><sup>17ff</sup> Tu scis, Deus,
quoniam, ex quo vestimentum hoc super caput meum est,
exsecror illud tamquam pannum menstruatae
et non indui illud in die bona.</span>
    <span class="versiculo"><sup>17gg</sup> Et nunc subveni orphanae mihi
et verbum concinnum da in os meum in conspectu leonis
et gratam me fac coram eo
et converte cor eius in odium oppugnantis nos,
in perditionem eius et eorum, qui consentiunt ei.</span>
    <span class="versiculo"><sup>17hh</sup> Nos autem libera de manu inimicorum nostrorum;
converte luctum nostrum in laetitiam
et dolores nostros in sanitatem.</span>
    <span class="versiculo"><sup>17ii</sup> Surgentes autem supra partem tuam, Deus,
fac in exemplum.</span>
    <span class="versiculo"><sup>17kk</sup> Appare, Domine; manifestare, Domine! &#x201d;.</span>
</div>
