<div>
    <span class="capitulo">6</span>
    <span class="versiculo"><sup>1</sup> Noctem illam duxit rex insomnem iussitque afferri sibi librum memorialium, annales priorum temporum. Quae cum illo praesente legerentur,</span>
    <span class="versiculo"><sup>2</sup> ventum est ad eum locum, ubi scriptum erat quomodo nuntiasset Mardochaeus insidias Bagathan et Thares duorum eunuchorum ianitorum, qui voluerant manus mittere in regem Asuerum.</span>
    <span class="versiculo"><sup>3</sup> Quod cum audisset rex, ait: &#x201c; Quid pro hac fide honoris ac praemii Mardochaeus consecutus est? &#x201d;. Dixeruntque ei servi illius ac ministri: &#x201c; Nihil omnino mercedis accepit &#x201d;.</span>
    <span class="versiculo"><sup>4</sup> Statimque rex: &#x201c; Quis est, inquit, in atrio? &#x201d;. Aman quippe exterius atrium domus regiae intraverat, ut suggereret regi, ut iuberet Mardochaeum suspendi in patibulo, quod ei fuerat praeparatum.</span>
    <span class="versiculo"><sup>5</sup> Responderunt pueri: &#x201c; Ecce Aman stat in atrio &#x201d;. Dixitque rex: &#x201c; Ingrediatur &#x201d;.</span>
    <span class="versiculo"><sup>6</sup> Cumque esset ingressus, ait illi: &#x201c; Quid debet fieri viro, quem rex honorare desiderat? &#x201d;. Cogitans autem in corde suo Aman et reputans quod nullum alium rex nisi se vellet honorare</span>
    <span class="versiculo"><sup>7</sup> respondit: &#x201c; Homo, quem rex honorare cupit,</span>
    <span class="versiculo"><sup>8</sup> debet indui vestibus regiis, quibus rex indutus erat, et imponi super equum, qui de sella regis est, et acceperit regium diadema super caput suum;</span>
    <span class="versiculo"><sup>9</sup> et primus de regiis principibus nobilissimis induat eum et teneat equum eius et per plateam civitatis incedens clamet et dicat: &#x201c;Sic honorabitur quemcumque voluerit rex honorare&#x201d; &#x201d;.</span>
    <span class="versiculo"><sup>10</sup> Dixitque ei rex: &#x201c; Festina et, sumpta stola et equo, fac, ut locutus es, Mardochaeo Iudaeo, qui sedet in foribus palatii; cave, ne quidquam de his, quae locutus es, praetermittas &#x201d;.</span>
    <span class="versiculo"><sup>11</sup> Tulit itaque Aman stolam et equum; indutumque Mardochaeum et impositum equo praecedebat in platea civitatis atque clamabat: &#x201c; Hoc honore condignus est quemcumque rex voluerit honorare &#x201d;.</span>
    <span class="versiculo"><sup>12</sup> Reversusque est Mardochaeus ad ianuam palatii; et Aman festinavit ire in domum suam lugens et operto capite.</span>
    <span class="versiculo"><sup>13</sup> Narravitque Zares uxori suae et amicis omnia, quae evenissent sibi; cui responderunt sapientes, quos habebat in consilio, et uxor eius: &#x201c; Si de semine Iudaeorum est Mardochaeus, ante quem cadere coepisti, non poteris praevalere contra eum, sed cades in conspectu eius &#x201d;.</span>
    <span class="versiculo"><sup>14</sup> Adhuc illis loquentibus, venerunt eunuchi regis et cito eum ad convivium, quod regina paraverat, pergere compulerunt.</span>
</div>
