<div>
	<span class="capitulo">14</span>
	<span class="versiculo"><sup>1</sup> Et dixit Iudith ad illos: &#x201c; Audite me, fratres, et accipientes caput hoc suspendite illud super propugnaculum muri nostri.</span>
	<span class="versiculo"><sup>2</sup> Et, cum aurora illuxerit, et exierit sol super terram, accipite unusquisque vasa bellica vestra et exietis omnis vir potens extra civitatem et dabitis initium adversus eos tamquam descendentes in campum ad primam custodiam filiorum Assyriae; et non descendetis.</span>
	<span class="versiculo"><sup>3</sup> Et accipientes illi arma sua ibunt in castra sua et suscitabunt duces virtutis Assyriae concurrentque ad tabernaculum Holofernis et non invenient illum, et incidet in illos timor, et fugient a facie vestra.</span>
	<span class="versiculo"><sup>4</sup> Et subsecuti vos et omnes, qui incolunt omnem finem Israel, prosternite illos in viis illorum.</span>
	<span class="versiculo"><sup>5</sup> Ante autem quam faciatis ista, vocate mihi Achior Ammoniten, ut videns recognoscat eum, qui vituperavit domum Israel et ipsum quasi in mortem misit ad nos &#x201d;.</span>
	<span class="versiculo"><sup>6</sup> Et vocaverunt Achior de domo Oziae, qui, ut venit et vidit caput Holofernis in manu viri unius in ecclesia populi, cecidit in faciem, et resolutus est spiritus ipsius.</span>
	<span class="versiculo"><sup>7</sup> Ut autem resuscitaverunt eum, procidit ad pedes Iudith et adoravit faciem ipsius et dixit: &#x201c; Benedicta tu in omni tabernaculo Iudae et in omni gente, quicumque audientes nomen tuum turbabuntur.</span>
	<span class="versiculo"><sup>8</sup> Et nunc annuntia mihi, quaecumque fecisti in diebus istis &#x201d;. Et rettulit illi Iudith in medio populi omnia, quaecumque fecerat, ex qua die exivit usque in diem, qua loquebatur illis.</span>
	<span class="versiculo"><sup>9</sup> Ut autem desiit loqui, exsultavit omnis populus voce magna et dedit vocem iucunditatis in civitate sua.</span>
	<span class="versiculo"><sup>10</sup> Videns autem Achior omnia, quaecumque fecit Deus Israel, credidit Deo valde et circumcidit carnem praeputii sui, et appositus est ad do mum Israel usque in diem hanc.</span>
	<span class="versiculo"><sup>11</sup> Postquam autem aurora orta est, suspenderunt caput Holofernis super murum; et accepit omnis vir arma sua, et exierunt secundum cohortes ad ascensiones montis.</span>
	<span class="versiculo"><sup>12</sup> Filii autem Assyriae, ut viderunt illos, miserunt ad praepositos suos, et illi venerunt ad duces et ad tribunos et ad omnes principes suos.</span>
	<span class="versiculo"><sup>13</sup> Et venerunt ad tabernaculum Holofernis et dixerunt Bagoae, qui erat super omnia eius: &#x201c; Suscita dominum nostrum, quoniam ausi sunt Iudaei descendere ad nos in bellum, ut pereant usque ad finem &#x201d;.</span>
	<span class="versiculo"><sup>14</sup> Introivitque Bagoas et pulsavit cortinam; suspicabatur enim illum cum Iudith dormire.</span>
	<span class="versiculo"><sup>15</sup> Cum autem nemo responderet, aperiens cortinam intravit in cubiculum et invenit illum in scabello proiectum, mortuum, nudum, et caput illius sublatum ab eo.</span>
	<span class="versiculo"><sup>16</sup> Et exclamavit voce magna cum fletu et gemitu et clamore magno et scidit vestimenta sua.</span>
	<span class="versiculo"><sup>17</sup> Et intravit in tabernaculum, ubi Iudith fuerat hospitata, et non invenit eam. Et exsilivit ad populum et clamavit:</span>
	<span class="versiculo"><sup>18</sup> &#x201c;Inique gesserunt servi! Fecit confusionem una mulier Hebraeorum in domum regis Nabuchodonosor, quoniam ecce Holofernes in terra, et caput ipsius non est in illo! &#x201d;.</span>
	<span class="versiculo"><sup>19</sup> Ut autem audierunt verba haec, principes virtutis Assyriae sciderunt tunicas suas, et conturbata est anima eorum valde, et factus est clamor et ululatus magnus in medio castrorum.</span>
</div>
