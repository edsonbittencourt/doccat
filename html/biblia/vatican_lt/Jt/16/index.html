<div>
    <span class="capitulo">16</span>
    <span class="versiculo"><sup>1</sup> Dixitque Iudith:
&#x201c; Incipite Deo meo in tympanis,
cantate Domino meo in cymbalis,
modulamini illi psalmum novum,
exaltate et invocate nomen ipsius.</span>
    <span class="versiculo"><sup>2</sup> Tu es Deus conterens bella,
qui ponis castra in medio populi tui, ut eripias me de manu persequentium me.</span>
    <span class="versiculo"><sup>3</sup> Venit Assur a montibus, a borra,
venit in milibus virtutum suarum, quorum multitudo obturavit torrentes,
et equitatus ipsorum texit colles.</span>
    <span class="versiculo"><sup>4</sup> Et dixit incensurum se fines meos
et iuvenes meos occisurum gladio
et mammantes meos daturum ad solum
et infantes meos daturum in partitionem
et virgines spoliaturum.</span>
    <span class="versiculo"><sup>5</sup> Dominus omnipotens sprevit illos et confudit illos in manu feminae!</span>
    <span class="versiculo"><sup>6</sup> Non enim cecidit potens eorum a iuvenibus,
nec filii Titanum percusserunt illum,
nec alti gigantes superposuerunt se illi,
sed Iudith filia Merari
in specie faciei suae dissolvit illum.</span>
    <span class="versiculo"><sup>7</sup> Dispoliavit enim se stola viduitatis suae
in exaltationem dolentium in Israel. Unxit faciem suam unguento</span>
    <span class="versiculo"><sup>8</sup> et colligavit capillos suos in mitra
et accepit stolam lineam in seductionem eius.</span>
    <span class="versiculo"><sup>9</sup> Sandalum eius rapuit oculum ipsius,
et species eius captivam fecit animam illius,
et transiit gladius cervicem eius.</span>
    <span class="versiculo"><sup>10</sup> Horruerunt Persae audaciam eius,
et Medi turbati sunt constantia ipsius.</span>
    <span class="versiculo"><sup>11</sup> Tunc ululaverunt humiles mei,
et exclamaverunt aegrotantes et territi sunt,
in altum extulerunt vocem suam
et conversi sunt.</span>
    <span class="versiculo"><sup>12</sup> Filii puellarum compunxerunt illos
et tamquam pueros ultroneos vulnerabant;
perierunt a praelio Domini mei.</span>
    <span class="versiculo"><sup>13</sup> Cantabo Deo meo hymnum novum:
Domine, magnus es tu et clarus,
mirabilis in virtute et insuperabilis.</span>
    <span class="versiculo"><sup>14</sup> Tibi serviat omnis creatura tua,
quoniam dixisti, et facta sunt,
misisti spiritum tuum, et aedificata sunt,
et non est qui resistat voci tuae.</span>
    <span class="versiculo"><sup>15</sup> Montes enim a fundamentis agitabuntur cum aquis,
petrae autem a facie tua tamquam cera liquescent.
Illis autem, qui timent te,
propitius adhuc eris.</span>
    <span class="versiculo"><sup>16</sup> Quoniam pusillum omne sacrum ad odorem suavitatis,
et minimus omnis adeps in holocaustum tibi.
Qui autem timet Dominum,
magnus apud eum semper.</span>
    <span class="versiculo"><sup>17</sup> Vae gentibus assurgentibus generi meo!
Dominus omnipotens vindicabit illos,
in die iudicii visitabit eos,
ut det ignem et vermes in carnes eorum,
et comburentur, ut sentiant usque in aeternum &#x201d;.</span>
    <span class="versiculo"><sup>18</sup> Ut autem venerunt in Ierusalem, adoraverunt Deum; et, postquam mundatus est populus, rettulerunt holocaustum Domino et voluntaria sua et munera.</span>
    <span class="versiculo"><sup>19</sup> Et attulit Iudith omnia vasa Holofernis, quaecumque dederat ei populus, et conopeum, quod sustulerat de cubiculo ipsius, in consecrationem Domino dedit.</span>
    <span class="versiculo"><sup>20</sup> Et populus laetabatur in Ierusalem contra faciem sanctorum per menses tres, et Iudith cum illis mansit.</span>
    <span class="versiculo"><sup>21</sup> Post illos autem dies rediit unusquisque in hereditatem suam, et Iudith abiit in Betuliam et demorata est in possessione sua. Et facta est secundum tempus suum clara in omni terra,</span>
    <span class="versiculo"><sup>22</sup> et multi concupierunt eam, et non cognovit vir illam omnibus diebus vitae eius, ex qua die mortuus est Manasses maritus illius et appositus est ad populum suum.</span>
    <span class="versiculo"><sup>23</sup> Et procedens magna facta est valde et senuit in domo mariti sui Manasses annos centum quinque; et dimisit abram suam liberam. Et mortua est in Betulia, et sepelierunt eam in spelunca.</span>
    <span class="versiculo"><sup>24</sup> Et planxit eam omnis Israel diebus septem. Divisitque bona sua, priusquam moreretur, omnibus proximis viri sui Manasses et proximis ex genere suo.</span>
    <span class="versiculo"><sup>25</sup> Et non fuit adhuc, qui in timorem mitteret filios Israel in diebus Iudith et post mortem eius diebus multis.</span>
</div>
