<div>
	<span class="capitulo">10</span>
	<span class="versiculo"><sup>1</sup> Et factum est, ut cessavit clamans ad Deum Israel et consummavit omnia verba ista,</span>
	<span class="versiculo"><sup>2</sup> surrexit de prostratione sua et vocavit abram suam et descendit in domum suam, in qua commorabatur in diebus sabbatorum et in diebus festis suis.</span>
	<span class="versiculo"><sup>3</sup> Et abstulit cilicium, quod induerat, et exuit se vestimenta viduitatis suae et lavit corpus suum aqua et unxit se unguento spisso et pectinavit capillos capitis sui et imposuit mitram super caput suum et induit se vestimenta iucunditatis suae, quibus vestiebatur in diebus vitae viri sui Manasses.</span>
	<span class="versiculo"><sup>4</sup> Et accepit soleas in pedes suos et imposuit periscelides et dextralia et anulos et inaures et omnem ornatum suum et composuit se nimis in seductionem oculorum virorum, quicumque viderent eam.</span>
	<span class="versiculo"><sup>5</sup> Et porrexit abrae suae ascopam vini et vas olei et peram implevit alphitis et massa fici et panibus et caseo et plicavit omnia vasa sua et imposuit ei.</span>
	<span class="versiculo"><sup>6</sup> Et abierunt ad portam civitatis Betuliae et invenerunt adstantem ad eam Oziam et seniores civitatis Chabrin et Charmin.</span>
	<span class="versiculo"><sup>7</sup> Qui cum vidissent eam, et erat mutata facies eius, et vestem mutatam, mirati sunt valde et dixerunt ei:</span>
	<span class="versiculo"><sup>8</sup> &#x201c; Deus patrum nostrorum det te in gratiam et consummet cogitationes tuas in gloriam filiorum Israel et in exaltationem Ierusalem &#x201d;.</span>
	<span class="versiculo"><sup>9</sup> Et procidens in faciem adoravit Deum et dixit ad eos: &#x201c; Praecipite aperiri portam civitatis, et exeam in consummationen verborum, quae locuti estis mecum &#x201d;. Et constituerunt iuvenibus aperiri ei, sicut locuti sunt;</span>
	<span class="versiculo"><sup>10</sup> et fecerunt sic. Et exiit Iudith, ipsa et ancilla eius cum ea; et speculabantur eam viri civitatis, quoadusque descendit montem, usquedum transiit convallem, et iam non videbant eam.</span>
	<span class="versiculo"><sup>11</sup> Et ibant in convallem in directum, et obviavit ei prima custodia Assyriorum.</span>
	<span class="versiculo"><sup>12</sup> Et comprehenderunt eam et interrogaverunt eam: &#x201c; Quorum es et unde venis et quo vadis? &#x201d;. Dixitque eis: &#x201c; Filia sum ego Hebraeorum et recedo a facie ipsorum, quoniam incipiunt tradi vobis in devorationem.</span>
	<span class="versiculo"><sup>13</sup> Et ego venio ad faciem Holofernis principis militiae virtutis vestrae, ut renuntiem ei verba veritatis et ostendam ante faciem ipsius viam, per quam vadat et dominetur universae montanae, et non discumveniat ex viris eius caro una, nec spiritus vitae &#x201d;.</span>
	<span class="versiculo"><sup>14</sup> Et, ut audierunt viri verba eius et inspexerunt faciem eius &#x2014; et erat in conspectu eorum mirabilis specie valde &#x2014; dixerunt ad eam:</span>
	<span class="versiculo"><sup>15</sup> &#x201c; Salvasti animam tuam in bonum festinans descendere ad faciem domini nostri. Et nunc accede ad tabernaculum eius; et ex nostris praemittent te, quousque tradant te in manibus eius.</span>
	<span class="versiculo"><sup>16</sup> Si autem steteris in conspectu eius, noli timere corde tuo, sed renuntia illi secundum verba tua, et bene tibi faciet &#x201d;.</span>
	<span class="versiculo"><sup>17</sup> Et elegerunt ex seipsis viros centum et adiunxerunt ei et abrae eius et perduxerunt eas ad tabernaculum Holofernis.</span>
	<span class="versiculo"><sup>18</sup> Et factus est concursus in omnibus castris; innotuit enim in tabernaculis adventus eius. Et venerunt et circumdederunt eam stantem extra tabernaculum Holofernis, quoadusque nuntiaverunt ei de ea.</span>
	<span class="versiculo"><sup>19</sup> Et mirabantur ad speciem eius et percipiebant verba eius, quia erant bona valde, et laudabant filios Israel propter eam. Et dixit unusquisque ad proximum suum: &#x201c; Quis contemnet populum hunc, qui habet in se mulieres tales? Quoniam non est bonum derelinquere virum unum ex eis, qui relicti possint decipere totam terram &#x201d;.</span>
	<span class="versiculo"><sup>20</sup> Et exierunt omnes cubicularii Holofernis et omnes famuli eius et induxerunt eam in tabernaculum eius.</span>
	<span class="versiculo"><sup>21</sup> Et erat Holofernes requiescens in lectu suo in conopeo, quod erat ex purpura et auro et smaragdo et lapidibus pretiosissimis contextum.</span>
	<span class="versiculo"><sup>22</sup> Et nuntiaverunt ei de ea. Qui cum audisset, exiit in proscaenium; et lampades argenteae praecedentes eum multae valde. Et induxerunt eam ad eum.</span>
	<span class="versiculo"><sup>23</sup> Cum autem venit contra faciem eius Iudith et famulorum eius, laudaverunt omnes speciem faciei eius; procidensque in faciem adoravit eum, et suscitaverunt eam servi eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudith_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
