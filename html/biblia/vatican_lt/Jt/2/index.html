<div>
	<span class="capitulo">2</span>
	<span class="versiculo"><sup>1</sup> Et in anno octavo decimo, secundo et vicesimo die mensis primi factum est verbum Nabuchodonosor regis Assyriorum, ut vindicaret omnem terram, sicut locutus est.</span>
	<span class="versiculo"><sup>2</sup> Et convocavit omnes famulos suos et omnes magnates suos et posuit cum eis secretum consilii sui et consummavit omne malum terrae ex ore suo;</span>
	<span class="versiculo"><sup>3</sup> et ipsi iudicaverunt exterminare omnem carnem eorum, qui non sunt obsecuti verbo oris eius.</span>
	<span class="versiculo"><sup>4</sup> Et factum est, cum consummasset consilium suum, vocavit Nabuchodonosor rex Assyriorum Holofernen principem militiae virtutis suae, qui erat secundus post se,</span>
	<span class="versiculo"><sup>5</sup> et dixit ad eum: &#x201c; Haec dicit rex magnus, universae terrae dominus. Ecce tu exies a facie mea et accipies tecum viros fidentes in virtute sua: in centum viginti milia peditum et multitudinem equorum cum ascensoribus duodecim milia;</span>
	<span class="versiculo"><sup>6</sup> et exies in obviam universae terrae ad occasum, quia non crediderunt verbo oris mei.</span>
	<span class="versiculo"><sup>7</sup> Et denuntiabis eis, ut praeparent mihi terram et aquam, quoniam ego exeam in ira mea ad eos et cooperiam omnem faciem terrae in pedibus virtutis meae et dabo eos in rapinam,</span>
	<span class="versiculo"><sup>8</sup> et vulnerati illorum replebunt valles eorum, et omnis torrens et flumen inundans mortuis eorum replebuntur.</span>
	<span class="versiculo"><sup>9</sup> Et adducam captivitatem eorum ad extrema universae terrae.</span>
	<span class="versiculo"><sup>10</sup> Tu autem exiens praeoccupabis mihi omnem finem eorum, et tradent se tibi, et reservabis mihi in diem redargutionis eorum.</span>
	<span class="versiculo"><sup>11</sup> Super eos autem, qui non oboediunt, non parcet oculus tuus, ut des eos in occisionem et rapinam in tota terra tua,</span>
	<span class="versiculo"><sup>12</sup> quoniam vivo ego et potestas regni mei; locutus sum et faciam omnia haec in manu mea.</span>
	<span class="versiculo"><sup>13</sup> Et tu non praeteries unum verbum domini tui, sed consummans consummabis, sicut praecepi tibi, et non prolongabis, ut facias ea &#x201d;.</span>
	<span class="versiculo"><sup>14</sup> Et exiit Holofernes a facie domini sui et vocavit omnes praefectos et duces et magistratus virtutis Assyriae</span>
	<span class="versiculo"><sup>15</sup> et numeravit electos viros in expeditionem, quemadmodum praeceperat ei dominus suus, in centum viginti milia et equitum sagittariorum duodecim milia.</span>
	<span class="versiculo"><sup>16</sup> Et disposuit eos, quemadmodum belli multitudo constituitur.</span>
	<span class="versiculo"><sup>17</sup> Et accepit camelos et asinos et mulos ad utensilia eorum, multitudinem magnam valde, et oves et boves et capras in praeparationem eorum, quorum non erat numerus,</span>
	<span class="versiculo"><sup>18</sup> et epimenia omni viro in multitudinem; et aurum et argentum de domo regis multum valde.</span>
	<span class="versiculo"><sup>19</sup> Et exiit a Nineve ipse et omnis virtus eius in profectionem, ut praecederet regem Nabuchodonosor et cooperiret omnem faciem terrae, quae est ad occasum, in quadrigis et equitibus et peditibus electis suis.</span>
	<span class="versiculo"><sup>20</sup> Et multa mixtura sicut locusta convenerunt cum eis et sicut arena terrae; non enim erat numerus prae multitudine eorum.</span>
	<span class="versiculo"><sup>21</sup> Et exierunt ex Nineve viam dierum trium super faciem campi Bectileth et posuerunt tabernacula sua a Bectileth iuxta montem, qui est in sinistra superioris Ciliciae.</span>
	<span class="versiculo"><sup>22</sup> Et accepit omnem virtutem suam, pedites et equites et quadrigas suas et abiit inde in montanam</span>
	<span class="versiculo"><sup>23</sup> et concidit Phut et Lud et praedaverunt omnes filios Rassis et filios Ismael, qui erant contra faciem deserti ad austrum Chelaeorum.</span>
	<span class="versiculo"><sup>24</sup> Et transgressus est Euphraten et transiit Mesopotamiam et diruit omnes civitates excelsas, quae erant ad torrentem Abronam, usquequo veniatur ad mare.</span>
	<span class="versiculo"><sup>25</sup> Et occupavit terminos Ciliciae et concidit omnes adversantes sibi et venit usque ad terminos Iapheth, qui sunt ad austrum contra faciem Arabiae.</span>
	<span class="versiculo"><sup>26</sup> Et circuivit omnes filios Madian et succendit tabernacula eorum et praedavit stabula eorum.</span>
	<span class="versiculo"><sup>27</sup> Et descendit in campum Damasci in diebus messis frumenti et succendit omnes agros eorum; greges et armenta dedit in exterminium et civitates eorum spoliavit et campos eorum ventilavit et percussit omnes iuvenes eorum in ore gladii.</span>
	<span class="versiculo"><sup>28</sup> Et incidit timor et tremor eius super inhabitantes maritimam, qui erant in Sidone et Tyro, et inhabitantes Sur et Ochina et omnes, qui incolebant Iamniam; et habitantes in Azoto et Ascalone et Gaza timuerunt eum valde.</span>
</div>
