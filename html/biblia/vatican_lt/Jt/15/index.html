<div>
	<span class="capitulo">15</span>
	<span class="versiculo"><sup>1</sup> Ut autem audierunt hi, qui in tabernaculis erant, obstu puerunt super quod factum erat.</span>
	<span class="versiculo"><sup>2</sup> Et incidit in illos timor et tremor, et non erat homo, qui maneret contra faciem proximi sui adhuc, sed effusi simul fugiebant in omnem viam campi et montanae.</span>
	<span class="versiculo"><sup>3</sup> Et, qui castra collocaverant in montana circa Betuliam, in fugam conversi sunt. Et tunc filii Israel, omnis vir bellator eorum, diffusi sunt in illos.</span>
	<span class="versiculo"><sup>4</sup> Et misit Ozias Betomesthaim et Bemen et Chobam et Cholam in omnem finem Israel, qui renuntiarent de his rebus, quae consummata erant, et ut omnes in hostes effunderentur in interfectionem eorum.</span>
	<span class="versiculo"><sup>5</sup> Ut autem audierunt filii Israel, omnes simul irruerunt in illos et concidebant illos usque Chobam. Similiter autem et, qui in Ierusalem erant, advenerunt ex omni montana; renuntiata enim sunt illis, quae facta sunt in castris inimicorum illorum. Et qui in Galaad et qui in Galilaea erant, persecuti sunt illos et percusserunt eos plaga magna, donec transirent Damascum et terminos eorum.</span>
	<span class="versiculo"><sup>6</sup> Reliqui autem, qui inhabitabant Betuliam, irruerunt in castra Assyriae et exspoliaverunt eos et locupletati sunt valde.</span>
	<span class="versiculo"><sup>7</sup> Filii autem Israel regressi a caede dominati sunt reliquiis; et vici et villae in montana et in campestri multa spolia possederunt; multitudo enim magna erat.</span>
	<span class="versiculo"><sup>8</sup> Et venit Ioachim sacerdos magnus et seniores filiorum Israel, qui inhabitabant Ierusalem, ut viderent bona, quae fecit Dominus Israel, et ut viderent Iudith et loquerentur cum illa in pace.</span>
	<span class="versiculo"><sup>9</sup> Et, ut exiit ad illos Iudith, benedixerunt simul eam omnes et dixerunt ad illam: &#x201c; Tu exaltatio Ierusalem, tu gloria magna Israel, tu laus magna generis nostri.</span>
	<span class="versiculo"><sup>10</sup> Fecisti omnia haec in manu tua, fecisti bona cum Israel, et complacuit in illis Deus. Benedicta esto tu, mulier, apud Deum omnipotentem in aeternum tempus &#x201d;. Et dixit omnis populus: &#x201c; Fiat, fiat! &#x201d;.</span>
	<span class="versiculo"><sup>11</sup> Et exspoliavit populus castra per dies triginta, et dederunt Iudith tabernaculum Holofernis et omne argentum et lectus et vasa et omnem apparatum illius. Et accipiens illa imposuit in mulas et iunxit currus suos et congessit illa in ipsis.</span>
	<span class="versiculo"><sup>12</sup> Et concurrit omnis mulier Israel, ut videret eam, et benedixerunt eam et fecerunt ei chorum de se. Et accepit thyrsos in manibus suis et dedit mulieribus, quae secum erant.</span>
	<span class="versiculo"><sup>13</sup> Et coronatae sunt oliva, ipsa et quae cum illa erant. Et antecessit omni populo in chorea dux omnium mulierum, et sequebatur omnis vir Israel armatus, cum coronis et hymnis in ore ipsorum.</span>
	<span class="versiculo"><sup>14</sup> Et exordiebatur Iudith confessionem hanc in omni Israel, et acclamabat omnis populus laudationem hanc Domini.</span>
</div>
