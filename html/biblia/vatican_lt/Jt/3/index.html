<div>
	<span class="capitulo">3</span>
	<span class="versiculo"><sup>1</sup> Et miserunt ad eum legatos verbis pacificis dicentes:</span>
	<span class="versiculo"><sup>2</sup> &#x201c; Ecce nos pueri Nabuchodonosor regis magni adstamus coram te; utere nobis, quemadmodum placet faciei tuae.</span>
	<span class="versiculo"><sup>3</sup> Ecce villae nostrae et omnis locus noster et omnis campus frumenti et greges et armenta et omnia stabula iumentorum nostrorum adstant ante faciem tuam; utere, quemadmodum placet tibi.</span>
	<span class="versiculo"><sup>4</sup> Ecce et civitates nostrae et, qui inhabitant in eis, servi tui sunt; veniens occurre eis, sicut est bonum in oculis tuis &#x201d;.</span>
	<span class="versiculo"><sup>5</sup> Et venerunt viri ad Holofernen et nuntiaverunt ei secundum verba haec.</span>
	<span class="versiculo"><sup>6</sup> Et descendit ad maritimam ipse et virtus eius et custodivit civitates excelsas et accepit ex eis in auxilium viros electos.</span>
	<span class="versiculo"><sup>7</sup> Et exceperunt eum ipsi et omnis circumregio eorum cum coronis et choris et tympanis.</span>
	<span class="versiculo"><sup>8</sup> Et destruxit omnes fines eorum et lucos eorum excidit, et datum ei erat omnes deos terrae exterminare, ut ipsi soli Nabuchodonosor servirent omnes gentes, et omnes linguae et omnes tribus eorum invocarent eum deum.</span>
	<span class="versiculo"><sup>9</sup> Et venit contra faciem Esdrelon prope Dothain, quae est contra descensum magnum Iudaeae,</span>
	<span class="versiculo"><sup>10</sup> et castra posuerunt inter Gabaa et Scytharum civitatem. Et erat ibi mensem dierum, ut colligeret omnia utensilia virtutis suae.</span>
</div>
