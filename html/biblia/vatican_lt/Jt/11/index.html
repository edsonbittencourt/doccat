<div>
	<span class="capitulo">11</span>
	<span class="versiculo"><sup>1</sup> Dixitque ad eam Holofernes: &#x201c; Aequo animo esto, mulier, et noli pavere corde tuo, quoniam ego non nocui viro cuicumque placuit servire Nabuchodonosor regi totius terrae.</span>
	<span class="versiculo"><sup>2</sup> Et nunc plebs tua, quae habitat montanam, nisi sprevissent me, non elevassem lanceam meam super ipsos, sed sibi ipsi fecerunt haec.</span>
	<span class="versiculo"><sup>3</sup> Et nunc dic mihi: Qua ex causa recessisti ab eis et venisti ad nos? Venisti enim ad salutem. Aequo animo esto, in hac nocte vives et deinceps.</span>
	<span class="versiculo"><sup>4</sup> Non enim est qui tibi noceat, sed bene tibi faciam, sicut fit servis domini mei &#x201d;.</span>
	<span class="versiculo"><sup>5</sup> Et dixit ad eum Iudith: &#x201c; Sume verba ancillae tuae, et loquatur ancilla tua ante faciem tuam et non nuntiabo mendacium domino meo in hac nocte.</span>
	<span class="versiculo"><sup>6</sup> Et, si secutus fueris verba ancillae tuae, consummabis omnia in manibus tuis, quae faciet Deus tecum, et non excidet dominus meus de adinventionibus suis quoadusque vivit.</span>
	<span class="versiculo"><sup>7</sup> Vivit enim Nabuchodonosor rex totius terrae, et vivit virtus eius, qui misit te in correctionem omnium animarum, quoniam non solum homines per te servient ei, sed et bestiae agri et iumenta et volatilia caeli et per virtutem tuam vivent in Nabuchodonosor et omni domo eius.</span>
	<span class="versiculo"><sup>8</sup> Audivimus enim sapientiam tuam et adinventiones animi tui, et nuntiatum est universae terrae quoniam tu solus bonus in universo regno et potens in prudentia et admirabilis in militia belli.</span>
	<span class="versiculo"><sup>9</sup> Et nunc, domine meus, verbum, quod locutus est Achior in consilio tuo, audivimus verba eius quoniam susceperunt viri in Betulia, et nuntiavit eis omnia, quae locutus est apud te.</span>
	<span class="versiculo"><sup>10</sup> Propter quod, dominator domine, non transeas verbum eius, sed conde illud in corde tuo, quia est verum. Non enim ultio cadit in genus nostrum, neque dominatur gladius super eos, nisi peccent in Deum suum.</span>
	<span class="versiculo"><sup>11</sup> Et nunc, ne fiat dominus meus frustratus et sine actu, cadet mors super faciem eorum, et comprehendet eos peccatum magnum, in quo exacerbaverint Dominum suum; mox ut fecerint illud, erunt tibi in consummationem.</span>
	<span class="versiculo"><sup>12</sup> Postquam enim defecerunt eis escae, et vacuefactae sunt ab eis aquae, voluerunt inicere manus iumentis suis et omnia, quae praecepit eis Deus legibus suis, ne manducarent, cogitaverunt consummare.</span>
	<span class="versiculo"><sup>13</sup> Et primitias frumenti et decimas vini et olei, quae conservaverunt sanctificantes sacerdotibus, qui praesunt in Ierusalem ante faciem Dei nostri, iudicaverunt consumere, quae nec manibus licet tangere neminem ex populo.</span>
	<span class="versiculo"><sup>14</sup> Et miserunt in Ierusalem &#x2014; quia et, qui ibi inhabitant, fecerunt omnia haec &#x2014; eos, qui transtulerint eis illationem a senioribus.</span>
	<span class="versiculo"><sup>15</sup> Et erit ut, cum nuntiatum fuerit, et fecerint, dentur tibi in perditionem in illa die.</span>
	<span class="versiculo"><sup>16</sup> Unde ego ancilla tua, cum cognovissem haec omnia, refugi a facie eorum, et misit me Deus facere tecum rem, in qua mirabitur tota terra, quicumque audierint ea.</span>
	<span class="versiculo"><sup>17</sup> Quoniam ancilla tua Deum colit et servit nocte ac die Deo caeli. Et nunc manebo penes te, domine meus, et exiet ancilla tua per noctem ad vallem et orabo ad Deum, et indicabit mihi quando fecerint peccata eorum.</span>
	<span class="versiculo"><sup>18</sup> Et veniens indicabo illud tibi, et exies in omni virtute tua, et non erit, qui resistat tibi ex eis.</span>
	<span class="versiculo"><sup>19</sup> Et adducam te per mediam Iudaeam, usque veniam contra Ierusalem et ponam sedem tuam in medio eius, et adduces eos sicut oves, quibus non est pastor. Et non muttiet canis lingua sua contra te, quoniam haec dicta sunt mihi secundum praescientiam meam et renuntiata sunt mihi, et missa sum nuntiare tibi &#x201d;.</span>
	<span class="versiculo"><sup>20</sup> Et placuerunt verba eius coram Holoferne et coram omnibus famulis eius, et mirati sunt in specie et in sapientia eius et dixerunt:</span>
	<span class="versiculo"><sup>21</sup> &#x201c; Non est talis mulier a summo usque ad summum terrae in specie faciei et sensu verborum &#x201d;.</span>
	<span class="versiculo"><sup>22</sup> Et dixit Holofernes ad eam: &#x201c; Bene fecit Deus, qui misit te ante filios plebis tuae, ut fiat in manibus nostris virtus, in eis autem, qui spreverunt dominum meum perditio.</span>
	<span class="versiculo"><sup>23</sup> Et nunc tu es speciosa in aspectu et bona in verbis tuis. Quoniam, si feceris secundum quod locuta es, Deus tuus erit Deus meus, et tu in domo Nabuchodonosor regis sedebis et eris nominata per omnem terram &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudith_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
