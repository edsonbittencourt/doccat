<div>
	<span class="capitulo">7</span>
	<span class="versiculo"><sup>1</sup> Crastina autem die praecepit Holofernes omni militiae suae et omni populo suo, qui affuerunt in auxilium illius, ut pararent se ad Betuliam et ascensus montanae praeoccuparent et facerent pugnam adversus filios Israel.</span>
	<span class="versiculo"><sup>2</sup> Et paraverunt se in illa die omnis vir potens eorum; et virtus eorum virorum bellatorum erat centum septuaginta milia peditum et equitum duodecim milia, praeter impedimenta et viros, qui erant pedites in eis, multitudo magna valde.</span>
	<span class="versiculo"><sup>3</sup> Et castra collocaverunt in convallem iuxta Betuliam ad fontem et praetenderunt in latitudinem contra Dothain usque ad Abelmain et in longitudinem a Betulia usque Chyamonem, quae est contra Esdrelon.</span>
	<span class="versiculo"><sup>4</sup> Filii autem Israel, ut viderunt multitudinem eorum, turbati sunt valde et dixerunt unusquisque ad proximum suum: &#x201c; Nunc lingent isti faciem totius terrae, nec montes alti neque valles neque colles sustinebunt pondus eorum &#x201d;.</span>
	<span class="versiculo"><sup>5</sup> Et accipientes unusquisque vasa sua bellica et accendentes ignem in turribus murorum suorum manebant custodientes per totam noctem illam.</span>
	<span class="versiculo"><sup>6</sup> Altera autem die eduxit Holofernes omnem equitatum suum contra faciem filiorum Israel, qui erant in Betulia,</span>
	<span class="versiculo"><sup>7</sup> et visitavit ascensus civitatis eorum et fontes aquarum perambulavit et praeoccupavit eos. Et praeposuit eis castra virorum bellatorum et ipse convertit in populum suum.</span>
	<span class="versiculo"><sup>8</sup> Et accedentes ad eum omnes principes filiorum Esau et omnes duces populi Moab et magistratus maritimae dixerunt:</span>
	<span class="versiculo"><sup>9</sup> &#x201c; Audiat verbum dominator noster, ne fiat confractio in virtute tua.</span>
	<span class="versiculo"><sup>10</sup> Populus enim hic filiorum Israel non fidit in lanceis suis sed in altitudinibus montium, in quibus inhabitant; non enim est facile ascendere vertices montium ipsorum.</span>
	<span class="versiculo"><sup>11</sup> Et nunc, dominator, noli pugnare ad eos sicut pugna fit belli, et non cadet ex populo tuo vir unus;</span>
	<span class="versiculo"><sup>12</sup> sed mane in castris tuis custodiens omnem virum virtutis tuae, et obtineant pueri tui fontem aquarum, qui emanat a radice montis,</span>
	<span class="versiculo"><sup>13</sup> quia inde hauriunt aquas omnes inhabitantes Betuliam. Et interficiet eos sitis, et tradent civitatem suam, et nos et populus tuus ascendemus super vertices montium proximos et obsidebimus in eis in custodiam, ut non exeat de civitate vir unus.</span>
	<span class="versiculo"><sup>14</sup> Et destilliscent in fame et siti ipsi et mulieres eorum et filii eorum et, priusquam veniat gladius super eos, prosternentur in plateis habitationis suae,</span>
	<span class="versiculo"><sup>15</sup> et retribues eis retributionem malam, eo quod secesserunt et non obviaverunt faciei tuae in pace &#x201d;.</span>
	<span class="versiculo"><sup>16</sup> Et placuerunt verba eorum coram Holoferne et coram omnibus famulis eius, et constituit facere, ut locuti sunt.</span>
	<span class="versiculo"><sup>17</sup> Et promoverunt castra filii Moab et cum eis quinque milia filiorum Assyriae et castra constituerunt in convalle et praeoccupaverunt aquas et fontes aquarum filiorum Israel.</span>
	<span class="versiculo"><sup>18</sup> Et ascenderunt filii Ammon et filii Esau et castra constituerunt in montana contra Dothain. Et miserunt ex eis ad austrum et orientem contra Egrebel, quae est iuxta Chus, quae est ad rivum Mochmur. Et reliqua militia Assyriorum castra constituerunt in campo et operuerunt omnem faciem terrae; et tabernacula et impedimenta eorum constituerunt in turba multa, et erant in multitudinem magnam valde.</span>
	<span class="versiculo"><sup>19</sup> Et filii Israel clamaverunt ad Dominum Deum suum, quoniam minorabatur spiritus eorum, quoniam circumdederant eos omnes inimici eorum, et non poterant effugere de medio eorum.</span>
	<span class="versiculo"><sup>20</sup> Et manserunt in circuitu eorum omnia castra Assyriae, pedites et quadrigae et equites eorum per dies triginta quattuor. Et deficiebant omnibus inhabitantibus Betuliam omnia vasa aquarum eorum,</span>
	<span class="versiculo"><sup>21</sup> et cisternae eorum evacuabantur, et non habebant quod biberent in satietatem aquam unam diem, quoniam in mensura dabant eis bibere.</span>
	<span class="versiculo"><sup>22</sup> Et anxiati sunt infantes eorum, et mulieres et iuvenes deficiebant a siti et cadebant in plateis civitatis et in transitu portarum, et non erat virtus adhuc in eis.</span>
	<span class="versiculo"><sup>23</sup> Et collegit se omnis populus ad Oziam et ad principes civitatis, iuvenes et mulieres et infantes, et clamaverunt voce magna et dixerunt coram omnibus senioribus:</span>
	<span class="versiculo"><sup>24</sup> &#x201c; Iudicet Deus inter vos et nos, quoniam fecistis in nobis iniquitatem magnam non loquentes pacifica cum filiis Assyriae.</span>
	<span class="versiculo"><sup>25</sup> Et nunc non est qui nos adiuvet, sed vendidit nos Deus in manus eorum, ut prosterneremur ante eos in siti et perditione magna.</span>
	<span class="versiculo"><sup>26</sup> Et nunc convocate eos et tradite civitatem totam in captivitatem populo Holofernis et omni virtuti eius.</span>
	<span class="versiculo"><sup>27</sup> Melius est enim nos fieri illis in rapinam; erimus enim eis in servos et ancillas, et vivet anima nostra, et non videbimus mortem infantium nostrorum in oculis nostris et mulieres et filios nostros deficientes in animabus suis.</span>
	<span class="versiculo"><sup>28</sup> Contestamur vobis caelum et terram et Deum eorum et Dominum patrum nostrorum, qui ulciscitur in nos secundum peccata nostra et secundum peccata patrum nostrorum, ut non faciat secundum verba haec in hac die &#x201d;.</span>
	<span class="versiculo"><sup>29</sup> Et factus est fletus magnus in medio ecclesiae omnium unanimiter, et clamaverunt ad Dominum Deum voce magna.</span>
	<span class="versiculo"><sup>30</sup> Et dixit ad eos Ozias: &#x201c; Aequo animo estote, fratres, et sustineamus adhuc dies quinque, in quibus convertet Dominus Deus noster misericordiam suam super nos; non enim derelinquet nos in consummationem.</span>
	<span class="versiculo"><sup>31</sup> Si autem transierint isti quinque dies, et non fuerit super nos adiutorium, faciam secundum verba vestra &#x201d;.</span>
	<span class="versiculo"><sup>32</sup> Et dispersit plebem unumquemque in castra sua, et super muros et turres civitatis abierunt, et mulieres et filios in domus suas dimiserunt; et erant in magna humilitate valde.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudith_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
