<div>
	<span class="capitulo">8</span>
	<span class="versiculo"><sup>1</sup> Et erat in civitate commorans in diebus illis Iudith filia Merari filii Ox filii Ioseph filii Oziel filii Elchiae filii Ananiae filii Gedeon filii Rafain filii Achitob filii Eliab filii Nathanael filii Salamiel filii Surisaddai filii Simeon filii Israel.</span>
	<span class="versiculo"><sup>2</sup> Et vir eius Manasses erat ex tribu eius et patria eius; et mortuus est in diebus messis hordiariae.</span>
	<span class="versiculo"><sup>3</sup> Steterat enim super alligantes manipulos in campo, et aestus introivit in caput eius, et incidit in lectum et mortuus est in Betulia civitate sua. Et sepelierunt eum cum patribus suis in agro, qui est inter Dothain et Balamon.</span>
	<span class="versiculo"><sup>4</sup> Et erat Iudith in domo sua vidua per annos tres et menses quattuor.</span>
	<span class="versiculo"><sup>5</sup> Et fecit sibi tabernaculum super tectum domus suae et imposuit super lumbos suos cilicium, et erant super eam vestimenta viduitatis suae,</span>
	<span class="versiculo"><sup>6</sup> et ieiunabat per omnes dies viduitatis suae praeter pridie sabbatorum et sabbata et pridie neomeniarum et neomenias et dies festos et gaudimonia domus Israel.</span>
	<span class="versiculo"><sup>7</sup> Et erat bona in aspectu et formosa facie valde et prudens in corde et bona in sensu et erat honesta valde, quia reliquerat ei Manasses vir eius filius Ioseph filii Achitob filii Melchis filii Eliab filii Nathanael filii Surisaddai filii Simeon filii Israel aurum et argentum et pueros et puellas et pecora et praedia, et manebat in eis;</span>
	<span class="versiculo"><sup>8</sup> et non erat qui inferret ei verbum malum, quia timebat Deum valde.</span>
	<span class="versiculo"><sup>9</sup> Et audivit verba populi maligna super principem quoniam defecerunt animo super penuriam aquarum. Et audivit omnia verba Iudith, quae locutus est ad eos Ozias, quemadmodum iuraverat eis, ut post quinque dies traderet civitatem Assyriis.</span>
	<span class="versiculo"><sup>10</sup> Et mittens abram suam, quae erat super omnia bona eius, vocavit Oziam et Chabrin et Charmin seniores civitatis suae.</span>
	<span class="versiculo"><sup>11</sup> Et venerunt ad eam. Et dixit ad eos: &#x201c; Audite me, principes inhabitantium in Betulia, quoniam non est rectum verbum vestrum, quod locuti estis coram plebe in hac die et statuistis iuramentum istud, quod locuti estis inter Deum et vos, et dixistis tradituros vos civitatem inimicis nostris, si non in illis diebus converterit Dominus Deus noster audiutorium nobis.</span>
	<span class="versiculo"><sup>12</sup> Et nunc qui estis vos, qui tentastis Deum in hodierno die et astitistis pro Deo in medio filiorum hominum?</span>
	<span class="versiculo"><sup>13</sup> Et nunc Dominum omnipotentem tentatis et nihil intellegetis usque in sempiternum.</span>
	<span class="versiculo"><sup>14</sup> Quoniam altitudinem cordis hominis non invenietis et cogitatus sensus eius non comprehendetis, quomodo Deum, qui fecit omnia ista, inquiretis et sensum eius cognoscetis et cogitationem eius inspicietis? Minime, fratres, nolite exacerbare Dominum Deum nostrum,</span>
	<span class="versiculo"><sup>15</sup> quoniam, si noluerit in his quinque diebus adiuvare nos, ipse habet potestatem, in quibus diebus velit, protegere aut disperdere nos ante faciem inimicorum nostrorum.</span>
	<span class="versiculo"><sup>16</sup> Vos autem nolite praepignorare voluntates Domini Dei nostri, quoniam non sicut homo Deus est, ut minis terreatur, aut sicut filius hominis, ut iudicetur.</span>
	<span class="versiculo"><sup>17</sup> Propter quod sustinentes salvationem ab eo, invocemus ipsum in adiutorium nostrum, et exaudiet vocem nostram, si fuerit ipsi placitum.</span>
	<span class="versiculo"><sup>18</sup> Quoniam non exsurrexit in progenie nostra, nec est in hodierna die neque tribus neque patria neque populus neque civitas ex nobis, qui adorent deos manufactos, sicut factum est in primis diebus,</span>
	<span class="versiculo"><sup>19</sup> pro quibus traditi sunt in gladium et in rapinam patres nostri et ceciderunt casum magnum ante conspectum inimicorum nostrorum.</span>
	<span class="versiculo"><sup>20</sup> Nos autem alium Deum nescimus praeter eum, a quo speramus quia non despiciet nos nec auferet salutare suum a genere nostro.</span>
	<span class="versiculo"><sup>21</sup> Quoniam in eo quod capti sumus, sic et capietur omnis Iudaea, et praedabuntur sancta nostra, et exquiret Deus coinquinationem eorum ex sanguine nostro</span>
	<span class="versiculo"><sup>22</sup> et mortem fratrum nostrorum et captivitatem terrae et desertionem hereditatis nostrae reducet in caput nostrum in gentibus, ubicumque servierimus. Et erimus in offendiculum et in improperium ante omnes, qui possidebunt nos,</span>
	<span class="versiculo"><sup>23</sup> quoniam non dirigetur servitus nostra in gratiam, sed in inhonorationem ponet eam Dominus Deus noster.</span>
	<span class="versiculo"><sup>24</sup> Et nunc, fratres, ostendamus fratribus nostris quoniam ex nobis pendet anima eorum, et sancta et domus et altare incumbit in nobis.</span>
	<span class="versiculo"><sup>25</sup> Praeter haec omnia gratias agamus Domino Deo nostro, qui tentat nos sicut et patres nostros.</span>
	<span class="versiculo"><sup>26</sup> Memores estote quanta fecerit cum Abraham et Isaac, et quanta facta sint Iacob in Mesopotamia Syriae pascenti oves Laban fratris matris suae.</span>
	<span class="versiculo"><sup>27</sup> Quia non sicut illos combussit in inquisitionem cordis illorum et in nos non ultus est, sed in monitionem flagellat Dominus appropinquantes sibi &#x201d;.</span>
	<span class="versiculo"><sup>28</sup> Et dixit ad eam Ozias: &#x201c; Omnia, quaecumque dixisti, in bono corde locuta es, et non est qui resistat verbis tuis,</span>
	<span class="versiculo"><sup>29</sup> quoniam non ex hodierna die sapientia tua manifesta est, sed ab initio dierum tuorum scit omnis populus sensum tuum, quoniam bona sunt figmenta cordis tui.</span>
	<span class="versiculo"><sup>30</sup> Sed populus sitiit valde, et coegerunt nos sic facere, ut locuti sumus eis, et inducere super nos iuramentum, quod non praeteriemus.</span>
	<span class="versiculo"><sup>31</sup> Et nunc ora pro nobis, et forte exaudiet te Deus noster, quoniam tu mulier sancta es, et dimittet Dominus pluviam in repletionem lacuum nostrorum, et non deficiemus iam &#x201d;.</span>
	<span class="versiculo"><sup>32</sup> Et dixit ad eos Iudith: &#x201c; Audite me, et faciam opus prudentiae, quod perveniet in generationes generationum filiis generis nostri.</span>
	<span class="versiculo"><sup>33</sup> Vos enim stabitis ad portam hac nocte, et exeam ego cum abra mea, et in diebus, post quos dixistis civitatem tradituros vos inimicis nostris, visitabit Dominus Israel in manu mea, sicut ego fido.</span>
	<span class="versiculo"><sup>34</sup> Vos autem non scrutabitis actum meum; non enim renuntiabo vobis, quousque consummentur, quae ego facio &#x201d;.</span>
	<span class="versiculo"><sup>35</sup> Et dixit Ozias et principes ad eam: &#x201c; Vade in pacem, et Dominus Deus sit ante te in ultionem inimicorum nostrorum &#x201d;.</span>
	<span class="versiculo"><sup>36</sup> Et revertentes descenderunt de tabernaculo eius et abierunt ad dispositiones suas.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_iudith_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
