<div>
    <span class="capitulo">25</span>
    <span class="versiculo"><sup>1</sup> <i>David</i>
.
ALEPH. Ad te, Domine, levavi animam meam,</span>
    <span class="versiculo"><sup>2</sup> BETH. Deus meus, in te confido; non erubescam.
Neque exsultent super me inimici mei,</span>
    <span class="versiculo"><sup>3</sup> GHIMEL. etenim universi, qui sustinent te, non confundentur.
Confundantur infideliter agentes propter vanitatem.</span>
    <span class="versiculo"><sup>4</sup> DALETH. Vias tuas, Domine, demonstra mihi
et semitas tuas edoce me.</span>
    <span class="versiculo"><sup>5</sup> HE. Dirige me in veritate tua et doce me,
quia tu es Deus salutis meae,
VAU. et te sustinui tota die.</span>
    <span class="versiculo"><sup>6</sup> ZAIN. Reminiscere miserationum tuarum, Domine,
et misericordiarum tuarum, quoniam a saeculo sunt.</span>
    <span class="versiculo"><sup>7</sup> HETH. Peccata iuventutis meae et delicta mea ne memineris;
secundum misericordiam tuam memento mei tu,
propter bonitatem tuam, Domine.</span>
    <span class="versiculo"><sup>8</sup> TETH. Dulcis et rectus Dominus,
propter hoc peccatores viam docebit;</span>
    <span class="versiculo"><sup>9</sup> IOD. diriget mansuetos in iudicio,
docebit mites vias suas.</span>
    <span class="versiculo"><sup>10</sup> CAPH. Universae viae Domini misericordia et veritas
custodientibus testamentum eius et testimonia eius.</span>
    <span class="versiculo"><sup>11</sup> LAMED. Propter nomen tuum, Domine,
propitiaberis peccato meo: multum est enim.</span>
    <span class="versiculo"><sup>12</sup> MEM. Quis est homo, qui timet Dominum?
Docebit eum viam, quam eligat.</span>
    <span class="versiculo"><sup>13</sup> NUN. Anima eius in bonis demorabitur,
et semen eius hereditabit terram.</span>
    <span class="versiculo"><sup>14</sup> SAMECH. Familiariter aget Dominus cum timentibus eum,
ut testamentum suum manifestet illis.</span>
    <span class="versiculo"><sup>15</sup> AIN. Oculi mei semper ad Dominum,
quoniam ipse evellet de laqueo pedes meos.</span>
    <span class="versiculo"><sup>16</sup> PHE. Respice in me et miserere mei,
quia unicus et pauper sum ego.</span>
    <span class="versiculo"><sup>17</sup> SADE. Dilata angustias cordis mei
et de necessitatibus meis erue me.</span>
    <span class="versiculo"><sup>18</sup> Vide humilitatem meam et laborem meum
et dimitte universa delicta mea.</span>
    <span class="versiculo"><sup>19</sup> RES. Respice inimicos meos, quoniam multiplicati sunt
et odio crudeli oderunt me.</span>
    <span class="versiculo"><sup>20</sup> SIN. Custodi animam meam et erue me;
non erubescam, quoniam speravi in te.</span>
    <span class="versiculo"><sup>21</sup> TAU. Innocentia et aequitas custodiant me,
quia sustinui te.</span>
    <span class="versiculo"><sup>22</sup> PHE. Libera, Deus, Israel
ex omnibus tribulationibus suis.</span>
</div>
