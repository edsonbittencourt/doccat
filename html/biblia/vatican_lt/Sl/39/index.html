<div>
	<span class="capitulo">39</span>
	<span class="versiculo"><sup>1</sup> <i>Magistro chori, Idithun. PSALMUS. David</i>
.</span>
	<span class="versiculo"><sup>2</sup> Dixi: &#x201c; Custodiam vias meas,
ut non delinquam in lingua mea;
ponam ori meo custodiam,
donec consistit peccator adversum me &#x201d;.</span>
	<span class="versiculo"><sup>3</sup> Tacens obmutui et silui absque ullo bono,
et dolor meus renovatus est.</span>
	<span class="versiculo"><sup>4</sup> Concaluit cor meum intra me,
et in meditatione mea exarsit ignis.</span>
	<span class="versiculo"><sup>5</sup> Locutus sum in lingua mea:
&#x201c; Notum fac mihi, Domine, finem meum;
et numerum dierum meorum quis est,
ut sciam quam brevis sit vita mea &#x201d;.</span>
	<span class="versiculo"><sup>6</sup> Ecce paucorum palmorum fecisti dies meos,
et spatium vitae meae tamquam nihilum ante te.
Etenim universa vanitas omnis homo constitutus est.</span>
	<span class="versiculo"><sup>7</sup> Etenim ut imago pertransit homo.
Etenim vanitas est et concitatur;
thesaurizat et ignorat quis congregabit ea.</span>
	<span class="versiculo"><sup>8</sup> Et nunc quae est exspectatio mea, Domine?
Spes mea apud te est.</span>
	<span class="versiculo"><sup>9</sup> Ab omnibus iniquitatibus meis erue me,
opprobrium insipienti ne ponas me.</span>
	<span class="versiculo"><sup>10</sup> Obmutui et non aperiam os meum,
quoniam tu fecisti.</span>
	<span class="versiculo"><sup>11</sup> Amove a me plagas tuas:
ab ictu manus tuae ego defeci.</span>
	<span class="versiculo"><sup>12</sup> In increpationibus, propter iniquitatem, corripuisti hominem,
et tabescere fecisti, sicut tinea, desiderabilia eius.
Etenim vanitas omnis homo.</span>
	<span class="versiculo"><sup>13</sup> Exaudi orationem meam, Domine,
et clamorem meum auribus percipe.
Ad lacrimas meas ne obsurdescas,
quoniam advena ego sum apud te,
peregrinus sicut omnes patres mei.</span>
	<span class="versiculo"><sup>14</sup> Avertere a me, ut refrigerer,
priusquam abeam et non sim amplius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
