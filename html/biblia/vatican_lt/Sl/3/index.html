<div>
	<span class="capitulo">3</span>
	<span class="versiculo"><sup>1</sup> <i>PSALMUS. David, cum fugit a filio suo Absalom</i>
.</span>
	<span class="versiculo"><sup>2</sup> Domine, quid multiplicati sunt, qui tribulant me?
Multi insurgunt adversum me,</span>
	<span class="versiculo"><sup>3</sup> multi dicunt animae meae:
&#x201c; Non est salus ipsi in Deo &#x201d;.</span>
	<span class="versiculo"><sup>4</sup> Tu autem, Domine, protector meus es,
gloria mea et exaltans caput meum.</span>
	<span class="versiculo"><sup>5</sup> Voce mea ad Dominum clamavi,
et exaudivit me de monte sancto suo.</span>
	<span class="versiculo"><sup>6</sup> Ego obdormivi et soporatus sum,
exsurrexi, quia Dominus suscepit me.</span>
	<span class="versiculo"><sup>7</sup> Non timebo milia populi circumdantis me.
Exsurge, Domine salvum me fac, Deus meus;</span>
	<span class="versiculo"><sup>8</sup> quoniam tu percussisti in maxillam omnes adversantes mihi,
dentes peccatorum contrivisti.</span>
	<span class="versiculo"><sup>9</sup> Domini est salus,
et super populum tuum benedictio tua.</span>
</div>
