<div>
	<span class="capitulo">75</span>
	<span class="versiculo"><sup>1</sup> <i>Magistro chori. Secundum &quot; Ne destruxeris &quot;. PSALMUS. Asaph. Canticum</i>
.</span>
	<span class="versiculo"><sup>2</sup> Confitebimur tibi, Deus;
confitebimur et invocabimus nomen tuum:
narrabimus mirabilia tua.</span>
	<span class="versiculo"><sup>3</sup> Cum statuero tempus,
ego iustitias iudicabo.</span>
	<span class="versiculo"><sup>4</sup> Si liquefacta est terra et omnes, qui habitant in ea,
ego confirmavi columnas eius.</span>
	<span class="versiculo"><sup>5</sup> Dixi gloriantibus: &#x201c; Nolite gloriari! &#x201d;
et delinquentibus: &#x201c;Nolite exaltare cornu!</span>
	<span class="versiculo"><sup>6</sup> Nolite exaltare in altum cornu vestrum;
nolite loqui adversus Deum proterva &#x201d;.</span>
	<span class="versiculo"><sup>7</sup> Quia neque ab oriente neque ab occidente
neque a desertis exaltatio.</span>
	<span class="versiculo"><sup>8</sup> Quoniam Deus iudex est:
hunc humiliat et hunc exaltat.</span>
	<span class="versiculo"><sup>9</sup> Quia calix in manu Domini
vini meri plenus mixto.
Et inclinavit ex hoc in hoc;
verumtamen usque ad faeces epotabunt,
bibent omnes peccatores terrae.</span>
	<span class="versiculo"><sup>10</sup> Ego autem annuntiabo in saeculum,
cantabo Deo Iacob.</span>
	<span class="versiculo"><sup>11</sup> Et omnia cornua peccatorum confringam,
et exaltabuntur cornua iusti.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
