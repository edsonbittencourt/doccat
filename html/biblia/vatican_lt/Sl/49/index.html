<div>
	<span class="capitulo">49</span>
	<span class="versiculo"><sup>1</sup> <i>Magistro chori. Filiorum Core. PSALMUS</i>
.</span>
	<span class="versiculo"><sup>2</sup> Audite haec, omnes gentes;
auribus percipite, omnes, qui habitatis orbem:</span>
	<span class="versiculo"><sup>3</sup> quique humiles et viri nobiles,
simul in unum dives et pauper!</span>
	<span class="versiculo"><sup>4</sup> Os meum loquetur sapientiam,
et meditatio cordis mei prudentiam.</span>
	<span class="versiculo"><sup>5</sup> Inclinabo in parabolam aurem meam,
aperiam in psalterio aenigma meum.</span>
	<span class="versiculo"><sup>6</sup> Cur timebo in diebus malis,
cum iniquitas supplantantium circumdabit me?</span>
	<span class="versiculo"><sup>7</sup> Qui confidunt in virtute sua
et in multitudine divitiarum suarum gloriantur.</span>
	<span class="versiculo"><sup>8</sup> Etenim seipsum non redimet homo;
non dabit Deo propitiationem suam.</span>
	<span class="versiculo"><sup>9</sup> Nimium est pretium redemptionis animae eius:
ad ultimum deficiet,</span>
	<span class="versiculo"><sup>10</sup> ut vivat usque in finem nec videat interitum.</span>
	<span class="versiculo"><sup>11</sup> Et videbit sapientes morientes;
simul insipiens et stultus peribunt
et relinquent alienis divitias suas.</span>
	<span class="versiculo"><sup>12</sup> Sepulcra eorum domus illorum in aeternum;
tabernacula eorum in progeniem et progeniem,
etsi vocaverunt nominibus suis terras suas.</span>
	<span class="versiculo"><sup>13</sup> Et homo, cum sit in honore, non permanebit;
comparatus est iumentis, quae pereunt,
et similis factus est illis.</span>
	<span class="versiculo"><sup>14</sup> Haec via illorum, quorum fiducia in semetipsis,
et finis eorum, qui complacent in ore suo.</span>
	<span class="versiculo"><sup>15</sup> Sicut oves in inferno positi sunt,
mors depascet eos;
descendent praecipites ad sepulcrum,
et figura eorum erit in consumptionem:
infernus habitaculum eorum.</span>
	<span class="versiculo"><sup>16</sup> Verumtamen Deus redimet animam meam,
de manu inferi vere suscipiet me.</span>
	<span class="versiculo"><sup>17</sup> Ne timueris, cum dives factus fuerit homo,
et cum multiplicata fuerit gloria domus eius,</span>
	<span class="versiculo"><sup>18</sup> quoniam, cum interierit, non sumet omnia,
neque descendet cum eo gloria eius.</span>
	<span class="versiculo"><sup>19</sup> Cum animae suae in vita ipsius benedixerit:
&#x201c; Laudabunt te quod benefecisti tibi &#x201d;,</span>
	<span class="versiculo"><sup>20</sup> tamen introibit ad progeniem patrum suorum,
qui in aeternum non videbunt lumen.</span>
	<span class="versiculo"><sup>21</sup> Homo, cum in honore esset, non intellexit;
comparatus est iumentis, quae pereunt,
et similis factus est illis.</span>
</div>
