<div>
    <span class="capitulo">22</span>
    <span class="versiculo"><sup>1</sup> <i>Magistro chori. Ad modum cantici &quot; Cerva diluculo &quot;. PSALMUS. David</i>
.</span>
    <span class="versiculo"><sup>2</sup> Deus, Deus meus, quare me dereliquisti?
Longe a salute mea verba rugitus mei.</span>
    <span class="versiculo"><sup>3</sup> Deus meus, clamo per diem, et non exaudis,
et nocte, et non est requies mihi.</span>
    <span class="versiculo"><sup>4</sup> Tu autem sanctus es,
qui habitas in laudibus Israel.</span>
    <span class="versiculo"><sup>5</sup> In te speraverunt patres nostri,
speraverunt, et liberasti eos;</span>
    <span class="versiculo"><sup>6</sup> ad te clamaverunt et salvi facti sunt,
in te speraverunt et non sunt confusi.</span>
    <span class="versiculo"><sup>7</sup> Ego autem sum vermis et non homo,
opprobrium hominum et abiectio plebis.</span>
    <span class="versiculo"><sup>8</sup> Omnes videntes me deriserunt me;
torquentes labia moverunt caput:</span>
    <span class="versiculo"><sup>9</sup> &#x201c; Speravit in Domino: eripiat eum,
salvum faciat eum, quoniam vult eum &#x201d;.</span>
    <span class="versiculo"><sup>10</sup> Quoniam tu es qui extraxisti me de ventre,
spes mea ad ubera matris meae.</span>
    <span class="versiculo"><sup>11</sup> In te proiectus sum ex utero,
de ventre matris meae Deus meus es tu.</span>
    <span class="versiculo"><sup>12</sup> Ne longe fias a me,
quoniam tribulatio proxima est,
quoniam non est qui adiuvet.</span>
    <span class="versiculo"><sup>13</sup> Circumdederunt me vituli multi,
tauri Basan obsederunt me.</span>
    <span class="versiculo"><sup>14</sup> Aperuerunt super me os suum
sicut leo rapiens et rugiens.</span>
    <span class="versiculo"><sup>15</sup> Sicut aqua effusus sum,
et dissoluta sunt omnia ossa mea.
Factum est cor meum tamquam cera
liquescens in medio ventris mei.</span>
    <span class="versiculo"><sup>16</sup> Aruit tamquam testa palatum meum,
et lingua mea adhaesit faucibus meis,
et in pulverem mortis deduxisti me.</span>
    <span class="versiculo"><sup>17</sup> Quoniam circumdederunt me canes multi,
concilium malignantium obsedit me.
Foderunt manus meas et pedes meos,</span>
    <span class="versiculo"><sup>18</sup> et dinumeravi omnia ossa mea.
Ipsi vero consideraverunt et inspexerunt me;</span>
    <span class="versiculo"><sup>19</sup> diviserunt sibi vestimenta mea
et super vestem meam miserunt sortem.</span>
    <span class="versiculo"><sup>20</sup> Tu autem, Domine, ne elongaveris;
fortitudo mea, ad adiuvandum me festina.</span>
    <span class="versiculo"><sup>21</sup> Erue a framea animam meam
et de manu canis unicam meam.</span>
    <span class="versiculo"><sup>22</sup> Salva me ex ore leonis
et a cornibus unicornium humilitatem meam.</span>
    <span class="versiculo"><sup>23</sup> Narrabo nomen tuum fratribus meis,
in medio ecclesiae laudabo te.</span>
    <span class="versiculo"><sup>24</sup> Qui timetis Dominum, laudate eum;
universum semen Iacob, glorificate eum.
Metuat eum omne semen Israel,</span>
    <span class="versiculo"><sup>25</sup> quoniam non sprevit neque despexit afflictionem pauperis
nec avertit faciem suam ab eo
et, cum clamaret ad eum, exaudivit.</span>
    <span class="versiculo"><sup>26</sup> Apud te laus mea in ecclesia magna; vota mea reddam in conspectu timentium eum.</span>
    <span class="versiculo"><sup>27</sup> Edent pauperes et saturabuntur;
et laudabunt Dominum, qui requirunt eum:
&#x201c; Vivant corda eorum in saeculum saeculi! &#x201d;.</span>
    <span class="versiculo"><sup>28</sup> Reminiscentur et convertentur ad Dominum
universi fines terrae,
et adorabunt in conspectu eius
universae familiae gentium.</span>
    <span class="versiculo"><sup>29</sup> Quoniam Domini est regnum,
et ipse dominabitur gentium.</span>
    <span class="versiculo"><sup>30</sup> Ipsum solum adorabunt omnes, qui dormiunt in terra;
in conspectu eius procident omnes, qui descendunt in pulverem.
Anima autem mea illi vivet,</span>
    <span class="versiculo"><sup>31</sup> et semen meum serviet ipsi.
Narrabitur de Domino generationi venturae;</span>
    <span class="versiculo"><sup>32</sup> et annuntiabunt iustitiam eius
populo, qui nascetur: &#x201c; Haec fecit Dominus! &#x201d;.</span>
</div>
