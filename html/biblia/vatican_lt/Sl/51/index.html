<div>
	<span class="capitulo">51</span>
	<span class="versiculo"><sup>1</sup> <i>Magistro chori. PSALMUS. David</i>
,</span>
	<span class="versiculo"><sup>2</sup> cum venit ad eum Nathan propheta,
postquam cum Bethsabee peccavit.</span>
	<span class="versiculo"><sup>3</sup> Miserere mei, Deus, secundum misericordiam tuam;
et secundum multitudinem miserationum tuarum
dele iniquitatem meam.</span>
	<span class="versiculo"><sup>4</sup> Amplius lava me ab iniquitate mea
et a peccato meo munda me.</span>
	<span class="versiculo"><sup>5</sup> Quoniam iniquitatem meam ego cognosco,
et peccatum meum contra me est semper.</span>
	<span class="versiculo"><sup>6</sup> Tibi, tibi soli peccavi et malum coram te feci,
ut iustus inveniaris in sententia tua et aequus in iudicio tuo.</span>
	<span class="versiculo"><sup>7</sup> Ecce enim in iniquitate generatus sum,
et in peccato concepit me mater mea.</span>
	<span class="versiculo"><sup>8</sup> Ecce enim veritatem in corde dilexisti
et in occulto sapientiam manifestasti mihi.</span>
	<span class="versiculo"><sup>9</sup> Asperges me hyssopo, et mundabor;
lavabis me, et super nivem dealbabor.</span>
	<span class="versiculo"><sup>10</sup> Audire me facies gaudium et laetitiam,
et exsultabunt ossa, quae contrivisti.</span>
	<span class="versiculo"><sup>11</sup> Averte faciem tuam a peccatis meis
et omnes iniquitates meas dele.</span>
	<span class="versiculo"><sup>12</sup> Cor mundum crea in me, Deus,
et spiritum firmum innova in visceribus meis.</span>
	<span class="versiculo"><sup>13</sup> Ne proicias me a facie tua
et spiritum sanctum tuum ne auferas a me.</span>
	<span class="versiculo"><sup>14</sup> Redde mihi laetitiam salutaris tui
et spiritu promptissimo confirma me.</span>
	<span class="versiculo"><sup>15</sup> Docebo iniquos vias tuas,
et impii ad te convertentur.</span>
	<span class="versiculo"><sup>16</sup> Libera me de sanguinibus, Deus, Deus salutis meae,
et exsultabit lingua mea iustitiam tuam.</span>
	<span class="versiculo"><sup>17</sup> Domine, labia mea aperies,
et os meum annuntiabit laudem tuam.</span>
	<span class="versiculo"><sup>18</sup> Non enim sacrificio delectaris;
holocaustum, si offeram, non placebit.</span>
	<span class="versiculo"><sup>19</sup> Sacrificium Deo spiritus contribulatus;
cor contritum et humiliatum, Deus, non despicies.</span>
	<span class="versiculo"><sup>20</sup> Benigne fac, Domine, in bona voluntate tua Sion,
ut aedificentur muri Ierusalem.</span>
	<span class="versiculo"><sup>21</sup> Tunc acceptabis sacrificium iustitiae, oblationes et holocausta;
tunc imponent super altare tuum vitulos.</span>
</div>
