<div>
	<span class="capitulo">52</span>
	<span class="versiculo"><sup>1</sup> <i>Magistro chori. Maskil. David</i>
,</span>
	<span class="versiculo"><sup>2</sup> postquam Doeg Edomita ad Saul venit
eique narravit dicens:
&quot; David intravit in domum Abimelech &quot;.</span>
	<span class="versiculo"><sup>3</sup> Quid gloriaris in malitia,
qui potens es iniquitate?</span>
	<span class="versiculo"><sup>4</sup> Tota die insidias cogitasti;
lingua tua sicut novacula acuta, qui facis dolum.</span>
	<span class="versiculo"><sup>5</sup> Dilexisti malitiam super benignitatem,
mendacium magis quam loqui aequitatem.</span>
	<span class="versiculo"><sup>6</sup> Dilexisti omnia verba perditionis, lingua dolosa.</span>
	<span class="versiculo"><sup>7</sup> Propterea Deus destruet te in finem;
evellet te et emigrabit te de tabernaculo
et radicem tuam de terra viventium.</span>
	<span class="versiculo"><sup>8</sup> Videbunt iusti et timebunt
et super eum ridebunt:</span>
	<span class="versiculo"><sup>9</sup> &#x201c; Ecce homo, qui non posuit Deum refugium suum,
sed speravit in multitudine divitiarum suarum
et praevaluit in insidiis suis &#x201d;.</span>
	<span class="versiculo"><sup>10</sup> Ego autem sicut virens oliva in domo Dei.
Speravi in misericordia Dei
in aeternum et in saeculum saeculi.</span>
	<span class="versiculo"><sup>11</sup> Confitebor tibi in saeculum, quia fecisti;
et exspectabo nomen tuum,
quoniam bonum est, in conspectu sanctorum tuorum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
