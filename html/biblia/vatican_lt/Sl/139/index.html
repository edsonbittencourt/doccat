<div>
	<span class="capitulo">139</span>
	<span class="versiculo"><sup>1</sup> <i>Magistro chori. David. PSALMUS</i>
.
Domine, scrutatus es et cognovisti me,</span>
	<span class="versiculo"><sup>2</sup> tu cognovisti sessionem meam et resurrectionem meam.
Intellexisti cogitationes meas de longe,</span>
	<span class="versiculo"><sup>3</sup> semitam meam et accubitum meum investigasti.
Et omnes vias meas perspexisti,</span>
	<span class="versiculo"><sup>4</sup> quia nondum est sermo in lingua mea,
et ecce, Domine, tu novisti omnia.</span>
	<span class="versiculo"><sup>5</sup> A tergo et a fronte coartasti me
et posuisti super me manum tuam.</span>
	<span class="versiculo"><sup>6</sup> Mirabilis nimis facta est scientia tua super me,
sublimis, et non attingam eam.</span>
	<span class="versiculo"><sup>7</sup> Quo ibo a spiritu tuo
et quo a facie tua fugiam?</span>
	<span class="versiculo"><sup>8</sup> Si ascendero in caelum, tu illic es;
si descendero in infernum, ades.</span>
	<span class="versiculo"><sup>9</sup> Si sumpsero pennas aurorae
et habitavero in extremis maris,</span>
	<span class="versiculo"><sup>10</sup> etiam illuc manus tua deducet me,
et tenebit me dextera tua.</span>
	<span class="versiculo"><sup>11</sup> Si dixero: &#x201c; Forsitan tenebrae compriment me,
et nox illuminatio erit circa me &#x201d;,</span>
	<span class="versiculo"><sup>12</sup> etiam tenebrae non obscurabuntur a te,
et nox sicut dies illuminabitur
- sicut tenebrae eius ita et lumen eius -.</span>
	<span class="versiculo"><sup>13</sup> Quia tu formasti renes meos,
contexuisti me in utero matris meae.</span>
	<span class="versiculo"><sup>14</sup> Confitebor tibi, quia mirabiliter plasmatus sum;
mirabilia opera tua,
et anima mea cognoscit nimis.</span>
	<span class="versiculo"><sup>15</sup> Non sunt abscondita ossa mea a te,
cum factus sum in occulto,
contextus in inferioribus terrae.</span>
	<span class="versiculo"><sup>16</sup> Imperfectum adhuc me viderunt oculi tui,
et in libro tuo scripti erant omnes dies:
ficti erant, et nondum erat unus ex eis.</span>
	<span class="versiculo"><sup>17</sup> Mihi autem nimis pretiosae cogitationes tuae, Deus;
nimis gravis summa earum.</span>
	<span class="versiculo"><sup>18</sup> Si dinumerabo eas, super arenam multiplicabuntur;
si ad finem pervenerim, adhuc sum tecum.</span>
	<span class="versiculo"><sup>19</sup> Utinam occidas, Deus, peccatores;
viri sanguinum, declinate a me.</span>
	<span class="versiculo"><sup>20</sup> Qui loquuntur contra te maligne:
exaltantur in vanum contra te.</span>
	<span class="versiculo"><sup>21</sup> Nonne, qui oderunt te, Domine, oderam
et insurgentes in te abhorrebam?</span>
	<span class="versiculo"><sup>22</sup> Perfecto odio oderam illos,
et inimici facti sunt mihi.</span>
	<span class="versiculo"><sup>23</sup> Scrutare me, Deus, et scito cor meum;
proba me et cognosce semitas meas</span>
	<span class="versiculo"><sup>24</sup> et vide, si via vanitatis in me est,
et deduc me in via aeterna.</span>
</div>
