<div>
	<span class="capitulo">21</span>
	<span class="versiculo"><sup>1</sup> <i>Magistro chori. PSALMUS. David.</i></span>
	<span class="versiculo"><sup>2</sup> Domine, in virtute tua laetabitur rex
et super salutare tuum exsultabit vehementer.</span>
	<span class="versiculo"><sup>3</sup> Desiderium cordis eius tribuisti ei
et voluntatem labiorum eius non denegasti.</span>
	<span class="versiculo"><sup>4</sup> Quoniam praevenisti eum in benedictionibus dulcedinis;
posuisti in capite eius coronam de auro purissimo.</span>
	<span class="versiculo"><sup>5</sup> Vitam petiit a te, et tribuisti ei
longitudinem dierum in saeculum et in saeculum saeculi.</span>
	<span class="versiculo"><sup>6</sup> Magna est gloria eius in salutari tuo,
magnificentiam et decorem impones super eum;</span>
	<span class="versiculo"><sup>7</sup> quoniam pones eum benedictionem in saeculum saeculi,
laetificabis eum in gaudio ante vultum tuum.</span>
	<span class="versiculo"><sup>8</sup> Quoniam rex sperat in Domino
et in misericordia Altissimi non commovebitur.</span>
	<span class="versiculo"><sup>9</sup> Inveniet manus tua omnes inimicos tuos,
dextera tua inveniet, qui te oderunt.</span>
	<span class="versiculo"><sup>10</sup> Pones eos ut clibanum ignis in tempore vultus tui:
Dominus in ira sua deglutiet eos,
et devorabit eos ignis.</span>
	<span class="versiculo"><sup>11</sup> Fructum eorum de terra perdes
et semen eorum de filiis hominum.</span>
	<span class="versiculo"><sup>12</sup> Quoniam intenderunt in te mala,
cogitaverunt consilia: nihil potuerunt.</span>
	<span class="versiculo"><sup>13</sup> Quoniam pones eos dorsum,
arcus tuos tendes in vultum eorum.</span>
	<span class="versiculo"><sup>14</sup> Exaltare, Domine, in virtute tua;
cantabimus et psallemus virtutes tuas.</span>
</div>
