<div>
	<span class="capitulo">81</span>
	<span class="versiculo"><sup>1</sup> <i>Magistro chori. Secundum &quot; Torcularia... &quot;. Asaph</i>
.</span>
	<span class="versiculo"><sup>2</sup> Exsultate Deo adiutori nostro;
iubilate Deo Iacob.</span>
	<span class="versiculo"><sup>3</sup> Sumite psalmum et date tympanum,
psalterium iucundum cum cithara.</span>
	<span class="versiculo"><sup>4</sup> Bucinate in neomenia tuba,
in die plenae lunae, in sollemnitate nostra.</span>
	<span class="versiculo"><sup>5</sup> Quia praeceptum in Israel est,
et iudicium Deo Iacob.</span>
	<span class="versiculo"><sup>6</sup> Testimonium in Ioseph posuit illud,
cum exiret de terra Aegypti;
sermonem, quem non noveram, audivi:</span>
	<span class="versiculo"><sup>7</sup> &#x201c; Diverti ab oneribus dorsum eius;
manus eius a cophino recesserunt.</span>
	<span class="versiculo"><sup>8</sup> In tribulatione invocasti me, et liberavi te,
exaudivi te in abscondito tempestatis,
probavi te apud aquam Meriba.</span>
	<span class="versiculo"><sup>9</sup> Audi, populus meus, et contestabor te;
Israel, utinam audias me!</span>
	<span class="versiculo"><sup>10</sup> Non erit in te deus alienus,
neque adorabis deum extraneum.</span>
	<span class="versiculo"><sup>11</sup> Ego enim sum Dominus Deus tuus,
qui eduxi te de terra Aegypti;
dilata os tuum, et implebo illud.</span>
	<span class="versiculo"><sup>12</sup> Et non audivit populus meus vocem meam,
et Israel non intendit mihi.</span>
	<span class="versiculo"><sup>13</sup> Et dimisi eos secundum duritiam cordis eorum,
ibunt in adinventionibus suis.</span>
	<span class="versiculo"><sup>14</sup> Si populus meus audisset me,
Israel si in viis meis ambulasset!</span>
	<span class="versiculo"><sup>15</sup> In brevi inimicos eorum humiliassem
et super tribulantes eos misissem manum meam.</span>
	<span class="versiculo"><sup>16</sup> Inimici Domini blandirentur ei,
et esset sors eorum in saecula;</span>
	<span class="versiculo"><sup>17</sup> et cibarem eos ex adipe frumenti
et de petra melle saturarem eos &#x201d;.</span>
</div>
