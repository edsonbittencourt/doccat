<div>
    <span class="capitulo">18</span>
    <span class="versiculo"><sup>1</sup> <i>Magistro chori. David</i>
, servi Domini,
qui locutus est ad Dominum verba huius cantici,
quando Dominus eum liberaverat
e potestate omnium inimicorum suorum</span>
    <span class="versiculo"><sup>2</sup> et e manu Saul. Dixit igitur:
Diligam te, Domine, fortitudo mea.</span>
    <span class="versiculo"><sup>3</sup> Domine, firmamentum meum et refugium meum et liberator meus;
Deus meus, adiutor meus, et sperabo in eum;
protector meus et cornu salutis meae et susceptor meus.</span>
    <span class="versiculo"><sup>4</sup> Laudabilem invocabo Dominum,
et ab inimicis meis salvus ero.</span>
    <span class="versiculo"><sup>5</sup> Circumdederunt me fluctus mortis,
et torrentes Belial conturbaverunt me;</span>
    <span class="versiculo"><sup>6</sup> funes inferni circumdederunt me,
praeoccupaverunt me laquei mortis.</span>
    <span class="versiculo"><sup>7</sup> In tribulatione mea invocavi Dominum
et ad Deum meum clamavi;
exaudivit de templo suo vocem meam,
et clamor meus in conspectu eius introivit in aures eius.</span>
    <span class="versiculo"><sup>8</sup> Commota est et contremuit terra;
fundamenta montium concussa sunt
et commota sunt, quoniam iratus est.</span>
    <span class="versiculo"><sup>9</sup> Ascendit fumus de naribus eius,
et ignis de ore eius devorans;
carbones succensi processerunt ab eo.</span>
    <span class="versiculo"><sup>10</sup> Inclinavit caelos et descendit,
et caligo sub pedibus eius.</span>
    <span class="versiculo"><sup>11</sup> Et ascendit super cherub et volavit,
ferebatur super pennas ventorum.</span>
    <span class="versiculo"><sup>12</sup> Et posuit tenebras latibulum suum,
in circuitu eius tabernaculum eius,
tenebrosa aqua, nubes aeris.</span>
    <span class="versiculo"><sup>13</sup> Prae fulgore in conspectu eius nubes transierunt,
grando et carbones ignis.</span>
    <span class="versiculo"><sup>14</sup> Et intonuit de caelo Dominus,
et Altissimus dedit vocem suam:
grando et carbones ignis.</span>
    <span class="versiculo"><sup>15</sup> Et misit sagittas suas et dissipavit eos,
fulgura iecit et conturbavit eos.</span>
    <span class="versiculo"><sup>16</sup> Et apparuerunt fontes aquarum,
et revelata sunt fundamenta orbis terrarum
ab increpatione tua, Domine,
ab inspiratione spiritus irae tuae.</span>
    <span class="versiculo"><sup>17</sup> Misit de summo et accepit me
et assumpsit me de aquis multis;</span>
    <span class="versiculo"><sup>18</sup> eripuit me de inimicis meis fortissimis
et ab his, qui oderunt me,
quoniam confortati sunt super me.</span>
    <span class="versiculo"><sup>19</sup> Oppugnaverunt me in die afflictionis meae,
et factus est Dominus fulcimentum meum;</span>
    <span class="versiculo"><sup>20</sup> et eduxit me in latitudinem,
salvum me fecit, quoniam voluit me.</span>
    <span class="versiculo"><sup>21</sup> Et retribuet mihi Dominus secundum iustitiam meam
et secundum puritatem manuum mearum reddet mihi,</span>
    <span class="versiculo"><sup>22</sup> quia custodivi vias Domini
nec impie recessi a Deo meo.</span>
    <span class="versiculo"><sup>23</sup> Quoniam omnia iudicia eius in conspectu meo,
et iustitias eius non reppuli a me;</span>
    <span class="versiculo"><sup>24</sup> et fui immaculatus cum eo
et observavi me ab iniquitate.</span>
    <span class="versiculo"><sup>25</sup> Et retribuit mihi Dominus secundum iustitiam meam
et secundum puritatem manuum mearum
in conspectu oculorum eius.</span>
    <span class="versiculo"><sup>26</sup> Cum sancto sanctus eris
et cum viro innocente innocens eris</span>
    <span class="versiculo"><sup>27</sup> et cum electo electus eris
et cum perverso callidus eris.</span>
    <span class="versiculo"><sup>28</sup> Quoniam tu populum humilem salvum facies
et oculos superborum humiliabis.</span>
    <span class="versiculo"><sup>29</sup> Quoniam tu accendis lucernam meam, Domine;
Deus meus illuminat tenebras meas.</span>
    <span class="versiculo"><sup>30</sup> Quoniam in te aggrediar hostium turmas
et in Deo meo transiliam murum.</span>
    <span class="versiculo"><sup>31</sup> Deus, impolluta via eius,
eloquia Domini igne examinata;
protector est omnium sperantium in se.</span>
    <span class="versiculo"><sup>32</sup> Quoniam quis Deus praeter Dominum?
Aut quae munitio praeter Deum nostrum?</span>
    <span class="versiculo"><sup>33</sup> Deus, qui praecinxit me virtute
et posuit immaculatam viam meam;</span>
    <span class="versiculo"><sup>34</sup> qui perfecit pedes meos tamquam cervorum
et super excelsa statuit me;</span>
    <span class="versiculo"><sup>35</sup> qui docet manus meas ad proelium,
et tendunt arcum aereum brachia mea.</span>
    <span class="versiculo"><sup>36</sup> Et dedisti mihi scutum salutis tuae,
et dextera tua suscepit me,
et exauditio tua magnificavit me.</span>
    <span class="versiculo"><sup>37</sup> Dilatasti gressus meos subtus me,
et non sunt infirmata vestigia mea.</span>
    <span class="versiculo"><sup>38</sup> Persequebar inimicos meos et comprehendebam illos
et non convertebar, donec deficerent.</span>
    <span class="versiculo"><sup>39</sup> Confringebam illos, nec poterant stare,
cadebant subtus pedes meos.</span>
    <span class="versiculo"><sup>40</sup> Et praecinxisti me virtute ad bellum
et supplantasti insurgentes in me subtus me.</span>
    <span class="versiculo"><sup>41</sup> Et inimicos meos dedisti mihi dorsum
et odientes me disperdidisti.</span>
    <span class="versiculo"><sup>42</sup> Clamaverunt, nec erat qui salvos faceret,
ad Dominum, nec exaudivit eos.</span>
    <span class="versiculo"><sup>43</sup> Et comminui eos ut pulverem ante faciem venti,
ut lutum platearum contrivi eos.</span>
    <span class="versiculo"><sup>44</sup> Eripuisti me de contradictionibus populi,
constituisti me in caput gentium.
Populus, quem non cognovi, servivit mihi,</span>
    <span class="versiculo"><sup>45</sup> in auditu auris oboedivit mihi.
Filii alieni blanditi sunt mihi,</span>
    <span class="versiculo"><sup>46</sup> filii alieni inveterati sunt,
contremuerunt in abditis suis.</span>
    <span class="versiculo"><sup>47</sup> Vivit Dominus, et benedictus Adiutor meus,
et exaltetur Deus salutis meae.</span>
    <span class="versiculo"><sup>48</sup> Deus, qui das vindictas mihi
et subdis populos sub me,
liberator meus de inimicis meis iracundis;</span>
    <span class="versiculo"><sup>49</sup> et ab insurgentibus in me exaltas me,
a viro iniquo eripis me.</span>
    <span class="versiculo"><sup>50</sup> Propterea confitebor tibi in nationibus, Domine,
et nomini tuo psalmum dicam,</span>
    <span class="versiculo"><sup>51</sup> magnificans salutes regis sui
et faciens misericordiam christo suo
David et semini eius usque in saeculum.</span>
</div>
