<div>
	<span class="capitulo">106</span>
	<span class="versiculo"><sup>1</sup> <i>ALLELUIA</i>
.
Confitemini Domino, quoniam bonus,
quoniam in saeculum misericordia eius.</span>
	<span class="versiculo"><sup>2</sup> Quis loquetur potentias Domini,
auditas faciet omnes laudes eius?</span>
	<span class="versiculo"><sup>3</sup> Beati, qui custodiunt iudicium
et faciunt iustitiam in omni tempore.</span>
	<span class="versiculo"><sup>4</sup> Memento nostri, Domine, in beneplacito populi tui,
visita nos in salutari tuo,</span>
	<span class="versiculo"><sup>5</sup> ut videamus bona electorum tuorum,
ut laetemur in laetitia gentis tuae,
ut gloriemur cum hereditate tua.</span>
	<span class="versiculo"><sup>6</sup> Peccavimus cum patribus nostris,
iniuste egimus, iniquitatem fecimus.</span>
	<span class="versiculo"><sup>7</sup> Patres nostri in Aegypto non intellexerunt mirabilia tua,
non fuerunt memores multitudinis misericordiarum tuarum
et irritaverunt ascendentes in mare, mare Rubrum.</span>
	<span class="versiculo"><sup>8</sup> Et salvavit eos propter nomen suum,
ut notam faceret potentiam suam. -</span>
	<span class="versiculo"><sup>9</sup> Et increpuit mare Rubrum, et exsiccatum est,
et deduxit eos in abyssis sicut in deserto.</span>
	<span class="versiculo"><sup>10</sup> Et salvavit eos de manu odientis
et redemit eos de manu inimici.</span>
	<span class="versiculo"><sup>11</sup> Et operuit aqua tribulantes eos:
unus ex eis non remansit.</span>
	<span class="versiculo"><sup>12</sup> Et crediderunt verbis eius
et cantaverunt laudem eius.</span>
	<span class="versiculo"><sup>13</sup> Cito obliti sunt operum eius
et non sustinuerunt consilium eius;</span>
	<span class="versiculo"><sup>14</sup> et concupierunt concupiscentiam in deserto
et tentaverunt Deum in inaquoso.</span>
	<span class="versiculo"><sup>15</sup> Et dedit eis petitionem ipsorum
et misit saturitatem in animas eorum.</span>
	<span class="versiculo"><sup>16</sup> Et zelati sunt Moysen in castris,
Aaron sanctum Domini.</span>
	<span class="versiculo"><sup>17</sup> Aperta est terra et deglutivit Dathan
et operuit super congregationem Abiram.</span>
	<span class="versiculo"><sup>18</sup> Et exarsit ignis in synagoga eorum,
flamma combussit peccatores.</span>
	<span class="versiculo"><sup>19</sup> Et fecerunt vitulum in Horeb
et adoraverunt sculptile;</span>
	<span class="versiculo"><sup>20</sup> et mutaverunt gloriam suam
in similitudinem tauri comedentis fenum.</span>
	<span class="versiculo"><sup>21</sup> Obliti sunt Deum, qui salvavit eos,
qui fecit magnalia in Aegypto,</span>
	<span class="versiculo"><sup>22</sup> mirabilia in terra Cham,
terribilia in mari Rubro.</span>
	<span class="versiculo"><sup>23</sup> Et dixit quia disperderet eos,
nisi affuisset Moyses electus eius:
stetit in confractione in conspectu eius,
ut averteret iram eius, ne destrueret eos.</span>
	<span class="versiculo"><sup>24</sup> Et pro nihilo habuerunt terram desiderabilem,
non crediderunt verbo eius.</span>
	<span class="versiculo"><sup>25</sup> Et murmuraverunt in tabernaculis suis,
non exaudierunt vocem Domini.</span>
	<span class="versiculo"><sup>26</sup> Et elevavit manum suam super eos,
ut prosterneret eos in deserto</span>
	<span class="versiculo"><sup>27</sup> et ut deiceret semen eorum in nationibus
et dispergeret eos in regionibus.</span>
	<span class="versiculo"><sup>28</sup> Et adhaeserunt Baalphegor
et comederunt sacrificia mortuorum;</span>
	<span class="versiculo"><sup>29</sup> et irritaverunt eum in adinventionibus suis,
et irrupit in eos ruina.</span>
	<span class="versiculo"><sup>30</sup> Et stetit Phinees et fecit iudicium,
et cessavit quassatio,</span>
	<span class="versiculo"><sup>31</sup> et reputatum est ei in iustitiam
in generationem et generationem usque in sempiternum.</span>
	<span class="versiculo"><sup>32</sup> Et irritaverunt eum ad aquas Meriba,
et vexatus est Moyses propter eos,</span>
	<span class="versiculo"><sup>33</sup> quia exacerbaverunt spiritum eius,
et temere locutus est in labiis suis.</span>
	<span class="versiculo"><sup>34</sup> Non disperdiderunt gentes,
quas dixit Dominus illis.</span>
	<span class="versiculo"><sup>35</sup> Et commixti sunt inter gentes
et didicerunt opera eorum.</span>
	<span class="versiculo"><sup>36</sup> Et servierunt sculptilibus eorum,
et factum est illis in scandalum.</span>
	<span class="versiculo"><sup>37</sup> Et immolaverunt filios suos
et filias suas daemoniis.</span>
	<span class="versiculo"><sup>38</sup> Et effuderunt sanguinem innocentem,
sanguinem filiorum suorum et filiarum suarum,
quas sacrificaverunt sculptilibus Chanaan.
Et infecta est terra in sanguinibus,</span>
	<span class="versiculo"><sup>39</sup> et contaminati sunt in operibus suis
et fornicati sunt in adinventionibus suis.</span>
	<span class="versiculo"><sup>40</sup> Et exarsit ira Dominus in populum suum
et abominatus est hereditatem suam</span>
	<span class="versiculo"><sup>41</sup> et tradidit eos in manus gentium,
et dominati sunt eorum, qui oderunt eos.</span>
	<span class="versiculo"><sup>42</sup> Et tribulaverunt eos inimici eorum,
et humiliati sunt sub manibus eorum.</span>
	<span class="versiculo"><sup>43</sup> Saepe liberavit eos;
ipsi autem exacerbaverunt eum in consilio suo
et corruerunt in iniquitatibus suis.</span>
	<span class="versiculo"><sup>44</sup> Et vidit tribulationem eorum,
cum audivit clamorem eorum. -</span>
	<span class="versiculo"><sup>45</sup> Et memor fuit testamenti sui
et paenituit eum secundum multitudinem misericordiae suae.</span>
	<span class="versiculo"><sup>46</sup> Et dedit eos in miserationes
in conspectu omnium, qui captivos duxerant eos.</span>
	<span class="versiculo"><sup>47</sup> Salvos nos fac, Domine Deus noster,
et congrega nos de nationibus,
ut confiteamur nomini sancto tuo
et gloriemur in laude tua.</span>
	<span class="versiculo"><sup>48</sup> Benedictus Dominus, Deus Israel,
a saeculo et usque in saeculum.
Et dicet omnis populus: &#x201c; Fiat, fiat &#x201d;.</span>
</div>
