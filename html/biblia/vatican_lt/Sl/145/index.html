<div>
	<span class="capitulo">145</span>
	<span class="versiculo"><sup>1</sup> <i>Laudes. David</i>
.
ALEPH. Exaltabo te, Deus meus, rex,
et benedicam nomini tuo
in saeculum et in saeculum saeculi.</span>
	<span class="versiculo"><sup>2</sup> BETH. Per singulos dies benedicam tibi
et laudabo nomen tuum
in saeculum et in saeculum saeculi.</span>
	<span class="versiculo"><sup>3</sup> GHIMEL. Magnus Dominus et laudabilis nimis,
et magnitudinis eius non est investigatio.</span>
	<span class="versiculo"><sup>4</sup> DALETH. Generatio generationi laudabit opera tua,
et potentiam tuam pronuntiabunt.</span>
	<span class="versiculo"><sup>5</sup> HE. Magnificentiam gloriae maiestatis tuae loquentur
et mirabilia tua enarrabunt.</span>
	<span class="versiculo"><sup>6</sup> VAU. Et virtutem terribilium tuorum dicent
et magnitudinem tuam narrabunt.</span>
	<span class="versiculo"><sup>7</sup> ZAIN. Memoriam abundantiae suavitatis tuae eructabunt
et iustitia tua exsultabunt.</span>
	<span class="versiculo"><sup>8</sup> HETH. Miserator et misericors Dominus,
longanimis et multae misericordiae.</span>
	<span class="versiculo"><sup>9</sup> TETH. Suavis Dominus universis,
et miserationes eius super omnia opera eius.</span>
	<span class="versiculo"><sup>10</sup> IOD. Confiteantur tibi, Domine, omnia opera tua;
et sancti tui benedicant tibi.</span>
	<span class="versiculo"><sup>11</sup> CAPH. Gloriam regni tui dicant
et potentiam tuam loquantur,</span>
	<span class="versiculo"><sup>12</sup> LAMED. ut notas faciant filiis hominum potentias tuas
et gloriam magnificentiae regni tui.</span>
	<span class="versiculo"><sup>13</sup> MEM. Regnum tuum regnum omnium saeculorum,
et dominatio tua in omnem generationem et generationem.
NUN. Fidelis Dominus in omnibus verbis suis
et sanctus in omnibus operibus suis.</span>
	<span class="versiculo"><sup>14</sup> SAMECH. Allevat Dominus omnes, qui corruunt,
et erigit omnes depressos.</span>
	<span class="versiculo"><sup>15</sup> AIN. Oculi omnium in te sperant,
et tu das illis escam in tempore opportuno.</span>
	<span class="versiculo"><sup>16</sup> PHE. Aperis tu manum tuam
et imples omne animal in beneplacito.</span>
	<span class="versiculo"><sup>17</sup> SADE. Iustus Dominus in omnibus viis suis
et sanctus in omnibus operibus suis.</span>
	<span class="versiculo"><sup>18</sup> COPH. Prope est Dominus omnibus invocantibus eum,
omnibus invocantibus eum in veritate.</span>
	<span class="versiculo"><sup>19</sup> RES. Voluntatem timentium se faciet
et deprecationem eorum exaudiet et salvos faciet eos.</span>
	<span class="versiculo"><sup>20</sup> SIN. Custodit Dominus omnes diligentes se
et omnes peccatores disperdet.</span>
	<span class="versiculo"><sup>21</sup> TAU. Laudationem Domini loquetur os meum,
et benedicat omnis caro nomini sancto eius
in saeculum et in saeculum saeculi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
