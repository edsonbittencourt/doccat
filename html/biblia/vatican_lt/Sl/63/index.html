<div>
	<span class="capitulo">63</span>
	<span class="versiculo"><sup>1</sup> <i>PSALMUS. David, cum in deserto Iudae commoraretur</i>
.</span>
	<span class="versiculo"><sup>2</sup> Deus, Deus meus es tu, ad te de luce vigilo.
Sitivit in te anima mea,
te desideravit caro mea.
In terra deserta et arida et inaquosa,</span>
	<span class="versiculo"><sup>3</sup> sic in sancto apparui tibi,
ut viderem virtutem tuam et gloriam tuam.</span>
	<span class="versiculo"><sup>4</sup> Quoniam melior est misericordia tua super vitas,
labia mea laudabunt te.</span>
	<span class="versiculo"><sup>5</sup> Sic benedicam te in vita mea
et in nomine tuo levabo manus meas.</span>
	<span class="versiculo"><sup>6</sup> Sicut adipe et pinguedine repleatur anima mea,
et labiis exsultationis laudabit os meum.</span>
	<span class="versiculo"><sup>7</sup> Cum memor ero tui super stratum meum,
in matutinis meditabor de te,</span>
	<span class="versiculo"><sup>8</sup> quia fuisti adiutor meus,
et in velamento alarum tuarum exsultabo.</span>
	<span class="versiculo"><sup>9</sup> Adhaesit anima mea post te,
me suscepit dextera tua.</span>
	<span class="versiculo"><sup>10</sup> Ipsi vero in ruinam quaesierunt animam meam,
introibunt in inferiora terrae,</span>
	<span class="versiculo"><sup>11</sup> tradentur in potestatem gladii,
partes vulpium erunt.</span>
	<span class="versiculo"><sup>12</sup> Rex vero laetabitur in Deo;
gloriabuntur omnes, qui iurant in eo,
quia obstructum est os loquentium iniqua.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
