<div>
	<span class="capitulo">108</span>
	<span class="versiculo"><sup>1</sup> <i>Canticum. PSALMUS. David</i>
.</span>
	<span class="versiculo"><sup>2</sup> Paratum cor meum, Deus,
paratum cor meum,
cantabo et psallam. Euge, gloria mea!</span>
	<span class="versiculo"><sup>3</sup> Exsurge, psalterium et cithara,
excitabo auroram.</span>
	<span class="versiculo"><sup>4</sup> Confitebor tibi in populis, Domine,
et psallam tibi in nationibus,</span>
	<span class="versiculo"><sup>5</sup> quia magna est usque ad caelos misericordia tua,
et usque ad nubes veritas tua.</span>
	<span class="versiculo"><sup>6</sup> Exaltare super caelos, Deus,
et super omnem terram gloria tua.</span>
	<span class="versiculo"><sup>7</sup> Ut liberentur dilecti tui,
salvum fac dextera tua et exaudi me.</span>
	<span class="versiculo"><sup>8</sup> Deus locutus est in sancto suo:
&#x201c; Exsultabo et dividam Sichimam
et convallem Succoth dimetiar;</span>
	<span class="versiculo"><sup>9</sup> meus est Galaad, et meus est Manasses,
et Ephraim fortitudo capitis mei,
Iuda sceptrum meum.</span>
	<span class="versiculo"><sup>10</sup> Moab lebes lavacri mei;
super Idumaeam extendam calceamentum meum,
super Philistaeam vociferabor &#x201d;.</span>
	<span class="versiculo"><sup>11</sup> Quis deducet me in civitatem munitam?
Quis deducet me usque in Idumaeam?.</span>
	<span class="versiculo"><sup>12</sup> Nonne, Deus, qui reppulisti nos?
Et non exibis, Deus, in virtutibus nostris?</span>
	<span class="versiculo"><sup>13</sup> Da nobis auxilium de tribulatione,
quia vana salus hominis.</span>
	<span class="versiculo"><sup>14</sup> In Deo faciemus virtutem,
et ipse conculcabit inimicos nostros.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
