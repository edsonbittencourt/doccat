<div>
	<span class="capitulo">16</span>
	<span class="versiculo"><sup>1</sup> <i>Miktam. David</i>
.
Conserva me, Deus, quoniam speravi in te.</span>
	<span class="versiculo"><sup>2</sup> Dixi Domino: &#x201c; Dominus meus es tu, bonum mihi non est sine te &#x201d;.</span>
	<span class="versiculo"><sup>3</sup> In sanctos, qui sunt in terra, inclitos viros,
omnis voluntas mea in eos.</span>
	<span class="versiculo"><sup>4</sup> Multiplicantur dolores eorum, qui post deos alienos acceleraverunt.
Non effundam libationes eorum de sanguinibus
neque assumam nomina eorum in labiis meis.</span>
	<span class="versiculo"><sup>5</sup> Dominus pars hereditatis meae et calicis mei:
tu es qui detines sortem meam.</span>
	<span class="versiculo"><sup>6</sup> Funes ceciderunt mihi in praeclaris;
insuper et hereditas mea speciosa est mihi.</span>
	<span class="versiculo"><sup>7</sup> Benedicam Dominum, qui tribuit mihi intellectum;
insuper et in noctibus erudierunt me renes mei.</span>
	<span class="versiculo"><sup>8</sup> Proponebam Dominum in conspectu meo semper;
quoniam a dextris est mihi, non commovebor.</span>
	<span class="versiculo"><sup>9</sup> Propter hoc laetatum est cor meum,
et exsultaverunt praecordia mea;
insuper et caro mea requiescet in spe.</span>
	<span class="versiculo"><sup>10</sup> Quoniam non derelinques animam meam in inferno
nec dabis sanctum tuum videre corruptionem.</span>
	<span class="versiculo"><sup>11</sup> Notas mihi facies vias vitae,
plenitudinem laetitiae cum vultu tuo,
delectationes in dextera tua usque in finem.</span>
</div>
