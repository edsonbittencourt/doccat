<div>
	<span class="capitulo">84</span>
	<span class="versiculo"><sup>1</sup> <i>Magistro chori. Secundum &quot; Torcularia &quot;. Filiorum Core. PSALMUS.</i></span>
	<span class="versiculo"><sup>2</sup> Quam dilecta tabernacula tua, Domine virtutum!</span>
	<span class="versiculo"><sup>3</sup> Concupiscit et deficit anima mea in atria Domini.
Cor meum et caro mea exsultaverunt in Deum vivum.</span>
	<span class="versiculo"><sup>4</sup> Etenim passer invenit sibi domum,
et turtur nidum sibi, ubi ponat pullos suos:
altaria tua, Domine virtutum, rex meus et Deus meus.</span>
	<span class="versiculo"><sup>5</sup> Beati, qui habitant in domo tua:
in perpetuum laudabunt te.</span>
	<span class="versiculo"><sup>6</sup> Beatus vir, cuius est auxilium abs te,
ascensiones in corde suo disposuit.</span>
	<span class="versiculo"><sup>7</sup> Transeuntes per vallem sitientem
in fontem ponent eam,
etenim benedictionibus vestiet eam pluvia matutina.</span>
	<span class="versiculo"><sup>8</sup> Ibunt de virtute in virtutem,
videbitur Deus deorum in Sion.</span>
	<span class="versiculo"><sup>9</sup> Domine, Deus virtutum, exaudi orationem meam;
auribus percipe, Deus Iacob.</span>
	<span class="versiculo"><sup>10</sup> Protector noster aspice, Deus,
et respice in faciem christi tui.</span>
	<span class="versiculo"><sup>11</sup> Quia melior est dies una in atriis tuis super milia,
elegi ad limen esse in domo Dei mei
magis quam habitare in tabernaculis peccatorum.</span>
	<span class="versiculo"><sup>12</sup> Quia sol et scutum est Dominus Deus,
gratiam et gloriam dabit Dominus;
non privabit bonis eos,
qui ambulant in innocentia.</span>
	<span class="versiculo"><sup>13</sup> Domine virtutum, beatus homo, qui sperat in te.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
