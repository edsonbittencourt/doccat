<div>
    <span class="capitulo">62</span>
    <span class="versiculo"><sup>1</sup> <i>Magistro chori. Secundum Iduthun. PSALMUS. David.</i></span>
    <span class="versiculo"><sup>2</sup> In Deo tantum quiesce, anima mea,
ab ipso enim salutare meum.</span>
    <span class="versiculo"><sup>3</sup> Verumtamen ipse refugium meum et salutare meum,
praesidium meum; non movebor amplius.</span>
    <span class="versiculo"><sup>4</sup> Quousque irruitis in hominem, contunditis universi vos
tamquam parietem inclinatum et maceriam depulsam?</span>
    <span class="versiculo"><sup>5</sup> Verumtamen de excelso suo cogitaverunt depellere;
delectabantur mendacio.
Ore suo benedicebant et corde suo maledicebant.</span>
    <span class="versiculo"><sup>6</sup> In Deo tantum quiesce, anima mea, quoniam ab ipso patientia mea.</span>
    <span class="versiculo"><sup>7</sup> Verumtamen ipse Deus meus et salutare meum,
praesidium meum; non movebor.</span>
    <span class="versiculo"><sup>8</sup> In Deo salutare meum et gloria mea; Deus fortitudinis meae, et refugium meum in Deo est.</span>
    <span class="versiculo"><sup>9</sup> Sperate in eo, omnis congregatio populi,
effundite coram illo corda vestra;
Deus refugium nobis.</span>
    <span class="versiculo"><sup>10</sup> Verumtamen vanitas filii Adam,
mendacium filii hominum.
In stateram si conscendant,
super fumum leves sunt omnes.</span>
    <span class="versiculo"><sup>11</sup> Nolite sperare in violentia
et in rapina nolite decipi;
divitiae si affluant, nolite cor apponere.</span>
    <span class="versiculo"><sup>12</sup> Semel locutus est Deus,
duo haec audivi:
quia potestas Deo est,</span>
    <span class="versiculo"><sup>13</sup> et tibi, Domine, misericordia;
quia tu reddes unicuique iuxta opera sua.</span>
</div>
