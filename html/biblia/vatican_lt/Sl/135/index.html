<div>
	<span class="capitulo">135</span>
	<span class="versiculo"><sup>1</sup> <i>ALLELUIA</i>
.
Laudate nomen Domini,
laudate, servi Domini,</span>
	<span class="versiculo"><sup>2</sup> qui statis in domo Domini,
in atriis domus Dei nostri.</span>
	<span class="versiculo"><sup>3</sup> Laudate Dominum, quia bonus Dominus;
psallite nomini eius, quoniam suave.</span>
	<span class="versiculo"><sup>4</sup> Quoniam Iacob elegit sibi Dominus,
Israel in peculium sibi.</span>
	<span class="versiculo"><sup>5</sup> Quia ego cognovi quod magnus est Dominus,
et Deus noster prae omnibus diis.</span>
	<span class="versiculo"><sup>6</sup> Omnia, quaecumque voluit,
Dominus fecit in caelo et in terra,
in mari et in omnibus abyssis.</span>
	<span class="versiculo"><sup>7</sup> Adducens nubes ab extremo terrae,
fulgura in pluviam facit,
producit ventos de thesauris suis.</span>
	<span class="versiculo"><sup>8</sup> Qui percussit primogenita Aegypti
ab homine usque ad pecus.</span>
	<span class="versiculo"><sup>9</sup> Misit signa et prodigia in medio tui, Aegypte,
in pharaonem et in omnes servos eius.</span>
	<span class="versiculo"><sup>10</sup> Qui percussit gentes multas
et occidit reges fortes:</span>
	<span class="versiculo"><sup>11</sup> Sehon regem Amorraeorum
et Og regem Basan
et omnia regna Chanaan.</span>
	<span class="versiculo"><sup>12</sup> Et dedit terram eorum hereditatem,
hereditatem Israel populo suo.</span>
	<span class="versiculo"><sup>13</sup> Domine, nomen tuum in aeternum;
Domine, memoriale tuum in generationem et generationem.</span>
	<span class="versiculo"><sup>14</sup> Quia iudicabit Dominus populum suum
et servorum suorum miserebitur.</span>
	<span class="versiculo"><sup>15</sup> Simulacra gentium argentum et aurum,
opera manuum hominum.</span>
	<span class="versiculo"><sup>16</sup> Os habent et non loquentur,
oculos habent et non videbunt.</span>
	<span class="versiculo"><sup>17</sup> Aures habent et non audient;
neque enim est spiritus in ore ipsorum.</span>
	<span class="versiculo"><sup>18</sup> Similes illis erunt, qui faciunt ea,
et omnes, qui confidunt in eis.</span>
	<span class="versiculo"><sup>19</sup> Domus Israel, benedicite Domino;
domus Aaron, benedicite Domino;</span>
	<span class="versiculo"><sup>20</sup> domus Levi, benedicite Domino;
qui timetis Dominum, benedicite Domino.</span>
	<span class="versiculo"><sup>21</sup> Benedictus Dominus ex Sion,
qui habitat in Ierusalem. ALLELUIA.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
