<div>
	<span class="capitulo">7</span>
	<span class="versiculo"><sup>1</sup> <i>Lamentatio David, quam cantavit Domino propter Chus Beniaminitam</i>
.</span>
	<span class="versiculo"><sup>2</sup> Domine Deus meus, in te speravi;
salvum me fac ex omnibus persequentibus me et libera me,</span>
	<span class="versiculo"><sup>3</sup> ne quando rapiat ut leo animam meam
discerpens, dum non est qui salvum faciat.</span>
	<span class="versiculo"><sup>4</sup> Domine Deus meus, si feci istud,
si est iniquitas in manibus meis,</span>
	<span class="versiculo"><sup>5</sup> si reddidi retribuenti mihi mala
et exspoliavi inimicum meum dimittens inanem,</span>
	<span class="versiculo"><sup>6</sup> persequatur inimicus animam meam et comprehendat
et conculcet in terra vitam meam
et gloriam meam in pulverem deducat.</span>
	<span class="versiculo"><sup>7</sup> Exsurge, Domine, in ira tua
et exaltare contra indignationem inimicorum meorum
et exsurge, Deus meus, in iudicio, quod mandasti.</span>
	<span class="versiculo"><sup>8</sup> Et synagoga populorum circumdabit te,
et super hanc in altum regredere:</span>
	<span class="versiculo"><sup>9</sup> Dominus iudicat populos.
Iudica me, Domine, secundum iustitiam meam
et secundum innocentiam meam, quae est in me.</span>
	<span class="versiculo"><sup>10</sup> Consumatur nequitia peccatorum;
et iustum confirma:
scrutans corda et renes Deus iustus.</span>
	<span class="versiculo"><sup>11</sup> Adiutorium meum apud Deum,
qui salvos facit rectos corde.</span>
	<span class="versiculo"><sup>12</sup> Deus iudex iustus,
fortis, irascens per singulos dies.</span>
	<span class="versiculo"><sup>13</sup> Nonne iterum gladium suum exacuit,
arcum suum tetendit et paravit illum?</span>
	<span class="versiculo"><sup>14</sup> Et paravit sibi vasa mortis,
sagittas suas ardentes effecit.</span>
	<span class="versiculo"><sup>15</sup> Ecce parturiit iniustitiam,
concepit dolorem et peperit iniquitatem;</span>
	<span class="versiculo"><sup>16</sup> lacum aperuit et effodit eum
et incidit in foveam, quam fecit.</span>
	<span class="versiculo"><sup>17</sup> Convertetur dolor eius in caput eius,
et in verticem ipsius iniquitas eius descendet.</span>
	<span class="versiculo"><sup>18</sup> Confitebor Domino secundum iustitiam eius
et psallam nomini Domini Altissimi.</span>
</div>
