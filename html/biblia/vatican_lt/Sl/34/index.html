<div>
	<span class="capitulo">34</span>
	<span class="versiculo"><sup>1</sup> <i>David</i>
, quando se mente alienatum simulavit
coram Abimelech et, ab illo dimissus, abiit.</span>
	<span class="versiculo"><sup>2</sup> ALEPH. Benedicam Dominum in omni tempore,
semper laus eius in ore meo.</span>
	<span class="versiculo"><sup>3</sup> BETH. In Domino gloriabitur anima mea,
audiant mansueti et laetentur.</span>
	<span class="versiculo"><sup>4</sup> GHIMEL. Magnificate Dominum mecum,
et exaltemus nomen eius in idipsum.</span>
	<span class="versiculo"><sup>5</sup> DALETH. Exquisivi Dominum, et exaudivit me
et ex omnibus terroribus meis eripuit me.</span>
	<span class="versiculo"><sup>6</sup> HE. Respicite ad eum, et illuminamini,
et facies vestrae non confundentur.</span>
	<span class="versiculo"><sup>7</sup> ZAIN. Iste pauper clamavit, et Dominus exaudivit eum
et de omnibus tribulationibus eius salvavit eum.</span>
	<span class="versiculo"><sup>8</sup> HETH. Vallabit angelus Domini in circuitu timentes eum
et eripiet eos.</span>
	<span class="versiculo"><sup>9</sup> TETH. Gustate et videte quoniam suavis est Dominus;
beatus vir, qui sperat in eo.</span>
	<span class="versiculo"><sup>10</sup> IOD. Timete Dominum, sancti eius,
quoniam non est inopia timentibus eum.</span>
	<span class="versiculo"><sup>11</sup> CAPH. Divites eguerunt et esurierunt,
inquirentes autem Dominum non deficient omni bono.</span>
	<span class="versiculo"><sup>12</sup> LAMED. Venite, filii, audite me:
timorem Domini docebo vos.</span>
	<span class="versiculo"><sup>13</sup> MEM. Quis est homo, qui vult vitam,
diligit dies, ut videat bonum? -</span>
	<span class="versiculo"><sup>14</sup> NUN. Prohibe linguam tuam a malo,
et labia tua, ne loquantur dolum.</span>
	<span class="versiculo"><sup>15</sup> SAMECH. Diverte a malo et fac bonum,
inquire pacem et persequere eam.</span>
	<span class="versiculo"><sup>16</sup> AIN. Oculi Domini super iustos,
et aures eius in clamorem eorum.</span>
	<span class="versiculo"><sup>17</sup> PHE. Vultus autem Domini super facientes mala,
ut perdat de terra memoriam eorum.</span>
	<span class="versiculo"><sup>18</sup> SADE. Clamaverunt, et Dominus exaudivit
et ex omnibus tribulationibus eorum liberavit eos.</span>
	<span class="versiculo"><sup>19</sup> COPH. Iuxta est Dominus iis, qui contrito sunt corde,
et confractos spiritu salvabit.</span>
	<span class="versiculo"><sup>20</sup> RES. Multae tribulationes iustorum,
et de omnibus his liberabit eos Dominus.</span>
	<span class="versiculo"><sup>21</sup> SIN. Custodit omnia ossa eorum,
unum ex his non conteretur.</span>
	<span class="versiculo"><sup>22</sup> TAU. Interficiet peccatorem malitia;
et, qui oderunt iustum, punientur.</span>
	<span class="versiculo"><sup>23</sup> PHE. Redimet Dominus animas servorum suorum;
et non punientur omnes, qui sperant in eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
