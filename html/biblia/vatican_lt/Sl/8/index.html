<div>
    <span class="capitulo">8</span>
    <span class="versiculo"><sup>1</sup> <i>Magistro chori. Ad modum cantici &quot; Torcularia... &quot;. PSALMUS. David</i>
.</span>
    <span class="versiculo"><sup>2</sup> Domine, Dominus noster,
quam admirabile est nomen tuum in universa terra,
quoniam elevata est magnificentia tua super caelos.</span>
    <span class="versiculo"><sup>3</sup> Ex ore infantium et lactantium perfecisti laudem
propter inimicos tuos,
ut destruas inimicum et ultorem.</span>
    <span class="versiculo"><sup>4</sup> Quando video caelos tuos, opera digitorum tuorum,
lunam et stellas, quae tu fundasti,</span>
    <span class="versiculo"><sup>5</sup> quid est homo, quod memor es eius,
aut filius hominis, quoniam visitas eum?</span>
    <span class="versiculo"><sup>6</sup> Minuisti eum paulo minus ab angelis,
gloria et honore coronasti eum</span>
    <span class="versiculo"><sup>7</sup> et constituisti eum super opera manuum tuarum.
Omnia subiecisti sub pedibus eius:</span>
    <span class="versiculo"><sup>8</sup> oves et boves universas,
insuper et pecora campi,</span>
    <span class="versiculo"><sup>9</sup> volucres caeli et pisces maris,
quaecumque perambulant semitas maris.</span>
    <span class="versiculo"><sup>10</sup> Domine, Dominus noster,
quam admirabile est nomen tuum in universa terra!</span>
</div>
