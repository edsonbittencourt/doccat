<div>
	<span class="capitulo">85</span>
	<span class="versiculo"><sup>1</sup> <i>Magistro chori. Filiorum Core. PSALMUS</i>
.</span>
	<span class="versiculo"><sup>2</sup> Complacuisti tibi, Domine, in terra tua,
convertisti captivitatem Iacob.</span>
	<span class="versiculo"><sup>3</sup> Remisisti iniquitatem plebis tuae,
operuisti omnia peccata eorum.</span>
	<span class="versiculo"><sup>4</sup> Contraxisti omnem iram tuam,
revertisti a furore indignationis tuae.</span>
	<span class="versiculo"><sup>5</sup> Converte nos, Deus, salutaris noster,
et averte iram tuam a nobis.</span>
	<span class="versiculo"><sup>6</sup> Numquid in aeternum irasceris nobis
aut extendes iram tuam a generatione in generationem?</span>
	<span class="versiculo"><sup>7</sup> Nonne tu conversus vivificabis nos,
et plebs tua laetabitur in te?</span>
	<span class="versiculo"><sup>8</sup> Ostende nobis, Domine, misericordiam tuam
et salutare tuum da nobis.</span>
	<span class="versiculo"><sup>9</sup> Audiam, quid loquatur Dominus Deus,
quoniam loquetur pacem ad plebem suam et sanctos suos
et ad eos, qui convertuntur corde.</span>
	<span class="versiculo"><sup>10</sup> Vere prope timentes eum salutare ipsius,
ut inhabitet gloria in terra nostra.</span>
	<span class="versiculo"><sup>11</sup> Misericordia et veritas obviaverunt sibi,
iustitia et pax osculatae sunt.</span>
	<span class="versiculo"><sup>12</sup> Veritas de terra orta est,
et iustitia de caelo prospexit.</span>
	<span class="versiculo"><sup>13</sup> Etenim Dominus dabit benignitatem,
et terra nostra dabit fructum suum.</span>
	<span class="versiculo"><sup>14</sup> Iustitia ante eum ambulabit
et ponet in via gressus suos.</span>
</div>
