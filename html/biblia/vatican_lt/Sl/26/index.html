<div>
    <span class="capitulo">26</span>
    <span class="versiculo"><sup>1</sup> <i>David</i>
.
Iudica me, Domine, quoniam ego in innocentia mea ingressus sum
et in Domino sperans non infirmabor.</span>
    <span class="versiculo"><sup>2</sup> Proba me, Domine, et tenta me;
ure renes meos et cor meum. &#x2014;</span>
    <span class="versiculo"><sup>3</sup> Quoniam misericordia tua ante oculos meos est,
et ambulavi in veritate tua.</span>
    <span class="versiculo"><sup>4</sup> Non sedi cum viris vanitatis
et cum occulte agentibus non introibo.</span>
    <span class="versiculo"><sup>5</sup> Odivi ecclesiam malignantium
et cum impiis non sedebo.</span>
    <span class="versiculo"><sup>6</sup> Lavabo in innocentia manus meas
et circumdabo altare tuum, Domine,</span>
    <span class="versiculo"><sup>7</sup> ut auditas faciam voces laudis
et enarrem universa mirabilia tua.</span>
    <span class="versiculo"><sup>8</sup> Domine, dilexi habitaculum domus tuae
et locum habitationis gloriae tuae.</span>
    <span class="versiculo"><sup>9</sup> Ne colligas cum impiis animam meam
et cum viris sanguinum vitam meam,</span>
    <span class="versiculo"><sup>10</sup> in quorum manibus iniquitates sunt,
dextera eorum repleta est muneribus.</span>
    <span class="versiculo"><sup>11</sup> Ego autem in innocentia mea ingressus sum;
redime me et miserere mei.</span>
    <span class="versiculo"><sup>12</sup> Pes meus stetit in directo,
in ecclesiis benedicam Domino.</span>
</div>
