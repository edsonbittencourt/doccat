<div>
	<span class="capitulo">40</span>
	<span class="versiculo"><sup>1</sup> <i>Magistro chori. David. PSALMUS</i>
.</span>
	<span class="versiculo"><sup>2</sup> Exspectans exspectavi Dominum,
et intendit mihi.</span>
	<span class="versiculo"><sup>3</sup> Et exaudivit clamorem meum
et eduxit me de lacu miseriae et de luto faecis;
et statuit super petram pedes meos
et firmavit gressus meos.</span>
	<span class="versiculo"><sup>4</sup> Et immisit in os meum canticum novum,
carmen Deo nostro.
Videbunt multi et timebunt
et sperabunt in Domino.</span>
	<span class="versiculo"><sup>5</sup> Beatus vir, qui posuit Dominum spem suam
et non respexit superbos et declinantes in mendacium.</span>
	<span class="versiculo"><sup>6</sup> Multa fecisti tu, Domine Deus meus, mirabilia tua,
et cogitationes tuas pro nobis: non est qui similis sit tibi.
Si nuntiare et eloqui voluero,
multiplicabuntur super numerum.</span>
	<span class="versiculo"><sup>7</sup> Sacrificium et oblationem noluisti,
aures autem fodisti mihi.
Holocaustum et pro peccato non postulasti,</span>
	<span class="versiculo"><sup>8</sup> tunc dixi: &#x201c; Ecce venio.
In volumine libri scriptum est de me.</span>
	<span class="versiculo"><sup>9</sup> Facere voluntatem tuam,
Deus meus, volui;
et lex tua in praecordiis meis &#x201d;.</span>
	<span class="versiculo"><sup>10</sup> Annuntiavi iustitiam tuam in ecclesia magna;
ecce labia mea non prohibebo, Domine, tu scisti.</span>
	<span class="versiculo"><sup>11</sup> Iustitiam tuam non abscondi in corde meo,
veritatem tuam et salutare tuum dixi.
Non abscondi misericordiam tuam
et veritatem tuam ab ecclesia magna.</span>
	<span class="versiculo"><sup>12</sup> Tu autem, Domine, ne prohibeas miserationes tuas a me;
misericordia tua et veritas tua semper suscipiant me,</span>
	<span class="versiculo"><sup>13</sup> quoniam circumdederunt me mala, quorum non est numerus;
comprehenderunt me iniquitates meae,
et non potui videre.
Multiplicatae sunt super capillos capitis mei,
et cor meum dereliquit me.</span>
	<span class="versiculo"><sup>14</sup> Complaceat tibi, Domine, ut eruas me;
Domine, ad adiuvandum me festina.</span>
	<span class="versiculo"><sup>15</sup> Confundantur et revereantur simul,
qui quaerunt animam meam, ut auferant eam.
Avertantur retrorsum et erubescant,
qui volunt mihi mala.</span>
	<span class="versiculo"><sup>16</sup> Obstupescant propter confusionem suam,
qui dicunt mihi: &#x201c; Euge, euge &#x201d;.</span>
	<span class="versiculo"><sup>17</sup> Exsultent et laetentur in te omnes quaerentes te;
et dicant semper: &#x201c; Magnificetur Dominus &#x201d;,
qui diligunt salutare tuum.</span>
	<span class="versiculo"><sup>18</sup> Ego autem egenus et pauper sum;
Dominus sollicitus est mei.
Adiutor meus et liberator meus tu es;
Deus meus, ne tardaveris.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
