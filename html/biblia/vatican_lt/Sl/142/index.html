<div>
	<span class="capitulo">142</span>
	<span class="versiculo"><sup>1</sup> <i>Maskil. David, cum esset in caverna. Precatio</i>
.</span>
	<span class="versiculo"><sup>2</sup> Voce mea ad Dominum clamo,
voce mea ad Dominum deprecor;</span>
	<span class="versiculo"><sup>3</sup> effundo in conspectu eius lamentationem meam,
et tribulationem meam ante ipsum pronuntio.</span>
	<span class="versiculo"><sup>4</sup> Cum deficit in me spiritus meus,
tu nosti semitas meas.
In via, qua ambulabam,
absconderunt laqueum mihi.</span>
	<span class="versiculo"><sup>5</sup> Considerabam ad dexteram et videbam,
et non erat qui cognosceret me.
Periit fuga a me,
et non est qui requirat animam meam. -</span>
	<span class="versiculo"><sup>6</sup> Clamavi ad te, Domine;
dixi: &#x201c; Tu es refugium meum,
portio mea in terra viventium.</span>
	<span class="versiculo"><sup>7</sup> Intende ad deprecationem meam,
quia humiliatus sum nimis.
Libera me a persequentibus me,
quia confortati sunt super me.</span>
	<span class="versiculo"><sup>8</sup> Educ de custodia animam meam
ad confitendum nomini tuo;
me circumdabunt iusti,
cum retribueris mihi &#x201d;.</span>
</div>
