<div>
	<span class="capitulo">31</span>
	<span class="versiculo"><sup>1</sup> <i>Magistro chori. PSALMUS. David</i>
.</span>
	<span class="versiculo"><sup>2</sup> In te, Domine, speravi, non confundar in aeternum;
in iustitia tua libera me.</span>
	<span class="versiculo"><sup>3</sup> Inclina ad me aurem tuam,
accelera, ut eruas me.
Esto mihi in rupem praesidii
et in domum munitam, ut salvum me facias.</span>
	<span class="versiculo"><sup>4</sup> Quoniam fortitudo mea et refugium meum es tu
et propter nomen tuum deduces me et pasces me.</span>
	<span class="versiculo"><sup>5</sup> Educes me de laqueo, quem absconderunt mihi,
quoniam tu es fortitudo mea.</span>
	<span class="versiculo"><sup>6</sup> In manus tuas commendo spiritum meum;
redemisti me, Domine, Deus veritatis.</span>
	<span class="versiculo"><sup>7</sup> Odisti observantes vanitates supervacuas,
ego autem in Domino speravi.</span>
	<span class="versiculo"><sup>8</sup> Exsultabo et laetabor in misericordia tua,
quoniam respexisti humilitatem meam;
agnovisti necessitates animae meae</span>
	<span class="versiculo"><sup>9</sup> nec conclusisti me in manibus inimici;
statuisti in loco spatioso pedes meos.</span>
	<span class="versiculo"><sup>10</sup> Miserere mei, Domine, quoniam tribulor;
conturbatus est in maerore oculus meus,
anima mea et venter meus.</span>
	<span class="versiculo"><sup>11</sup> Quoniam defecit in dolore vita mea,
et anni mei in gemitibus;
infirmata est in paupertate virtus mea,
et ossa mea contabuerunt.</span>
	<span class="versiculo"><sup>12</sup> Apud omnes inimicos meos factus sum opprobrium
et vicinis meis valde et timor notis meis:
qui videbant me foras, fugiebant a me.</span>
	<span class="versiculo"><sup>13</sup> Oblivioni a corde datus sum tamquam mortuus;
factus sum tamquam vas perditum.</span>
	<span class="versiculo"><sup>14</sup> Quoniam audivi vituperationem multorum: horror in circuitu;
in eo dum convenirent simul adversum me,
auferre animam meam consiliati sunt.</span>
	<span class="versiculo"><sup>15</sup> Ego autem in te speravi, Domine;
dixi: &#x201c; Deus meus es tu,</span>
	<span class="versiculo"><sup>16</sup> in manibus tuis sortes meae &#x201d;.
Eripe me de manu inimicorum meorum
et a persequentibus me;</span>
	<span class="versiculo"><sup>17</sup> illustra faciem tuam super servum tuum,
salvum me fac in misericordia tua.</span>
	<span class="versiculo"><sup>18</sup> Domine, non confundar, quoniam invocavi te;
erubescant impii et obmutescant in inferno.</span>
	<span class="versiculo"><sup>19</sup> Muta fiant labia dolosa,
quae loquuntur adversus iustum proterva
in superbia et in abusione.</span>
	<span class="versiculo"><sup>20</sup> Quam magna multitudo dulcedinis tuae, Domine,
quam abscondisti timentibus te.
Perfecisti eis, qui sperant in te,
in conspectu filiorum hominum.</span>
	<span class="versiculo"><sup>21</sup> Abscondes eos in abscondito faciei tuae
a conturbatione hominum;
proteges eos in tabernaculo
a contradictione linguarum.</span>
	<span class="versiculo"><sup>22</sup> Benedictus Dominus,
quoniam mirificavit misericordiam suam mihi in civitate munita.</span>
	<span class="versiculo"><sup>23</sup> Ego autem dixi in trepidatione mea:
&#x201c; Praecisus sum a conspectu oculorum tuorum &#x201d;.
Verumtamen exaudisti vocem orationis meae,
dum clamarem ad te.</span>
	<span class="versiculo"><sup>24</sup> Diligite Dominum, omnes sancti eius:
fideles conservat Dominus
et retribuit abundanter facientibus superbiam.</span>
	<span class="versiculo"><sup>25</sup> Viriliter agite, et confortetur cor vestrum,
omnes, qui speratis in Domino.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
