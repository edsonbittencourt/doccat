<div>
	<span class="capitulo">94</span>
	<span class="versiculo"><sup>1</sup> Deus ultionum, Domine,
Deus ultionum, effulge.</span>
	<span class="versiculo"><sup>2</sup> Exaltare, qui iudicas terram,
redde retributionem superbis.</span>
	<span class="versiculo"><sup>3</sup> Usquequo peccatores, Domine,
usquequo peccatores exsultabunt?</span>
	<span class="versiculo"><sup>4</sup> Effabuntur et loquentur proterva,
gloriabuntur omnes, qui operantur iniquitatem. -</span>
	<span class="versiculo"><sup>5</sup> Populum tuum, Domine, humiliant
et hereditatem tuam vexant.</span>
	<span class="versiculo"><sup>6</sup> Viduam et advenam interficiunt
et pupillos occidunt.</span>
	<span class="versiculo"><sup>7</sup> Et dixerunt: &#x201c; Non videbit Dominus,
nec intelleget Deus Iacob &#x201d;.</span>
	<span class="versiculo"><sup>8</sup> Intellegite, insipientes in populo;
et stulti, quando sapietis?</span>
	<span class="versiculo"><sup>9</sup> Qui plantavit aurem, non audiet,
aut qui finxit oculum, non respiciet?</span>
	<span class="versiculo"><sup>10</sup> Qui corripit gentes, non arguet,
qui docet hominem scientiam?</span>
	<span class="versiculo"><sup>11</sup> Dominus scit cogitationes hominum,
quoniam vanae sunt.</span>
	<span class="versiculo"><sup>12</sup> Beatus homo, quem tu erudieris, Domine,
et de lege tua docueris eum,</span>
	<span class="versiculo"><sup>13</sup> ut mitiges ei a diebus malis,
donec fodiatur peccatori fovea.</span>
	<span class="versiculo"><sup>14</sup> Quia non repellet Dominus plebem suam
et hereditatem suam non derelinquet.</span>
	<span class="versiculo"><sup>15</sup> Quia ad iustitiam revertetur iudicium,
et sequentur illam omnes, qui recto sunt corde.</span>
	<span class="versiculo"><sup>16</sup> Quis consurget mihi adversus malignantes,
aut quis stabit mecum adversus operantes iniquitatem?</span>
	<span class="versiculo"><sup>17</sup> Nisi quia Dominus adiuvit me,
paulo minus habitasset in loco silentii anima mea.</span>
	<span class="versiculo"><sup>18</sup> Si dicebam: &#x201c; Motus est pes meus &#x201d;, misericordia tua, Domine, sustentabat me.</span>
	<span class="versiculo"><sup>19</sup> In multitudine sollicitudinum mearum in corde meo,
consolationes tuae laetificaverunt animam meam.</span>
	<span class="versiculo"><sup>20</sup> Numquid sociabitur tibi sedes iniquitatis,
quae fingit molestiam contra praeceptum?</span>
	<span class="versiculo"><sup>21</sup> Irruunt in animam iusti
et sanguinem innocentem condemnant.</span>
	<span class="versiculo"><sup>22</sup> Et factus est mihi Dominus in praesidium,
et Deus meus in rupem refugii mei;</span>
	<span class="versiculo"><sup>23</sup> et reddet illis iniquitatem ipsorum
et in malitia eorum disperdet eos,</span>
	<span class="versiculo"><sup>24</sup> disperdet illos Dominus Deus noster.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
