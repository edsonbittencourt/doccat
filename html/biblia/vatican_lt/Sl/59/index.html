<div>
	<span class="capitulo">59</span>
	<span class="versiculo"><sup>1</sup> <i>Magistro chori. Secundum &quot; Ne destruxeris &quot;. David. Miktam. Quando Saul viros misit, qui domum observarent et eum occiderent</i>
.</span>
	<span class="versiculo"><sup>2</sup> Eripe me de inimicis meis, Deus meus,
et ab insurgentibus in me protege me.</span>
	<span class="versiculo"><sup>3</sup> Eripe me de operantibus iniquitatem
et de viris sanguinum salva me.</span>
	<span class="versiculo"><sup>4</sup> Quia ecce insidiati sunt animae meae,
irruerunt in me fortes.</span>
	<span class="versiculo"><sup>5</sup> Neque delictum neque peccatum in me est, Domine;
sine iniquitate mea currunt et praeparantur.
Exsurge in occursum meum et vide;</span>
	<span class="versiculo"><sup>6</sup> et tu, Domine, Deus virtutum, Deus Israel,
evigila ad visitandas omnes gentes; non miserearis omnibus, qui infideliter operantur.</span>
	<span class="versiculo"><sup>7</sup> Revertentur ad vesperam et latrabunt ut canes
et circuibunt civitatem.</span>
	<span class="versiculo"><sup>8</sup> Ecce eructabunt ore suo,
et gladius in labiis eorum: &#x201c; Quis enim audit? &#x201d;.</span>
	<span class="versiculo"><sup>9</sup> Et tu, Domine, deridebis eos,
subsannabis omnes gentes.</span>
	<span class="versiculo"><sup>10</sup> Fortitudo mea, tibi attendam,
quia, Deus, praesidium meum es.</span>
	<span class="versiculo"><sup>11</sup> Deus meus, misericordia eius praeveniet me.
Deus faciet, ut despiciam inimicos meos.</span>
	<span class="versiculo"><sup>12</sup> Ne occidas eos, ne quando obliviscatur populus meus;
disperge illos in virtute tua
et prosterne eos, protector meus, Domine.</span>
	<span class="versiculo"><sup>13</sup> Peccatum oris eorum, sermo labiorum ipsorum,
et comprehendantur in superbia sua.
Propter exsecrationem et mendacium, quod loquuntur,</span>
	<span class="versiculo"><sup>14</sup> consume eos in furore,
consume, et non erunt;
et scient quia Deus dominabitur Iacob et finium terrae.</span>
	<span class="versiculo"><sup>15</sup> Revertentur ad vesperam et latrabunt ut canes
et circuibunt civitatem.</span>
	<span class="versiculo"><sup>16</sup> Ipsi errabunt ad manducandum;
si vero non fuerint saturati, murmurabunt.</span>
	<span class="versiculo"><sup>17</sup> Ego autem cantabo fortitudinem tuam
et exsultabo mane misericordiam tuam,
quia factus es praesidium meum
et refugium meum in die tribulationis meae.</span>
	<span class="versiculo"><sup>18</sup> Fortitudo mea, tibi psallam,
quia, Deus, praesidium meum es:
Deus meus misericordia mea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
