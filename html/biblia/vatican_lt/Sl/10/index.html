<div>
    <span class="capitulo">10</span>
    <span class="versiculo"><sup>1</sup> LAMED. Ut quid, Domine, stas a longe,
abscondis te in opportunitatibus, in tribulatione?</span>
    <span class="versiculo"><sup>2</sup> Dum superbit, impius insequitur pauperem;
comprehendantur in consiliis, quae cogitant.</span>
    <span class="versiculo"><sup>3</sup> Quoniam gloriatur peccator in desideriis animae suae,
et avarus sibi benedicit.</span>
    <span class="versiculo"><sup>4</sup> NUN. Spernit Dominum peccator in arrogantia sua:
&#x201c; Non requiret; non est Deus &#x201d;.</span>
    <span class="versiculo"><sup>5</sup> Hae sunt omnes cogitationes eius;
prosperantur viae illius in omni tempore.
Excelsa nimis iudicia tua a facie eius;
omnes inimicos suos aspernatur.</span>
    <span class="versiculo"><sup>6</sup> Dixit enim in corde suo: &#x201c; Non movebor;
in generationem et generationem ero sine malo &#x201d;.</span>
    <span class="versiculo"><sup>7</sup> PHE. Cuius maledictione os plenum est et fraudulentia et dolo,
sub lingua eius labor et nequitia.</span>
    <span class="versiculo"><sup>8</sup> Sedet in insidiis ad vicos,
in occultis interficit innocentem.</span>
    <span class="versiculo"><sup>9</sup> SADE. Oculi eius in pauperem respiciunt;
insidiatur in abscondito quasi leo in spelunca sua.
Insidiatur, ut rapiat pauperem;
rapit pauperem, dum attrahit in laqueum suum.</span>
    <span class="versiculo"><sup>10</sup> Irruit et inclinat se, et miseri cadunt
in fortitudine brachiorum eius.</span>
    <span class="versiculo"><sup>11</sup> Dixit enim in corde suo: &#x201c; Oblitus est Deus;
avertit faciem suam, non videbit in finem &#x201d;. -</span>
    <span class="versiculo"><sup>12</sup> COPH. Exsurge, Domine Deus, exalta manum tuam,
ne obliviscaris pauperum.</span>
    <span class="versiculo"><sup>13</sup> Propter quid spernit impius Deum?
Dixit enim in corde suo: &#x201c; Non requires &#x201d;.</span>
    <span class="versiculo"><sup>14</sup> RES. Vidisti: tu laborem et dolorem consideras,
ut tradas eos in manus tuas.
Tibi derelictus est pauper,
orphano tu factus es adiutor.</span>
    <span class="versiculo"><sup>15</sup> SIN. Contere brachium peccatoris et maligni;
quaeres peccatum illius et non invenies.</span>
    <span class="versiculo"><sup>16</sup> Dominus rex in aeternum et in saeculum saeculi:
perierunt gentes de terra illius.</span>
    <span class="versiculo"><sup>17</sup> TAU. Desiderium pauperum exaudisti, Domine;
confirmabis cor eorum, intendes aurem tuam</span>
    <span class="versiculo"><sup>18</sup> iudicare pupillo et humili,
ut non apponat ultra inducere timorem homo de terra.</span>
</div>
