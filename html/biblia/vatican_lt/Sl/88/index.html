<div>
	<span class="capitulo">88</span>
	<span class="versiculo"><sup>1</sup> <i>Canticum. PSALMUS. Filiorum Core. Magistro chori. Secundum &quot; Mahalat &quot;. Ad cantandum. Maskil. Heman Ezrahitae</i>
.</span>
	<span class="versiculo"><sup>2</sup> Domine, Deus salutis meae,
in die clamavi et nocte coram te.</span>
	<span class="versiculo"><sup>3</sup> Intret in conspectu tuo oratio mea;
inclina aurem tuam ad precem meam.</span>
	<span class="versiculo"><sup>4</sup> Quia repleta est malis anima mea,
et vita mea inferno appropinquavit.</span>
	<span class="versiculo"><sup>5</sup> Aestimatus sum cum descendentibus in lacum,
factus sum sicut homo sine adiutorio.</span>
	<span class="versiculo"><sup>6</sup> Inter mortuos liber,
sicut vulnerati dormientes in sepulcris;
quorum non es memor amplius,
et ipsi de manu tua abscissi sunt.</span>
	<span class="versiculo"><sup>7</sup> Posuisti me in lacu inferiori,
in tenebrosis et in umbra mortis.</span>
	<span class="versiculo"><sup>8</sup> Super me gravatus est furor tuus,
et omnes fluctus tuos induxisti super me.</span>
	<span class="versiculo"><sup>9</sup> Longe fecisti notos meos a me,
posuisti me abominationem eis;
conclusus sum et non egrediar.</span>
	<span class="versiculo"><sup>10</sup> Oculi mei languerunt prae afflictione.
Clamavi ad te, Domine, tota die,
expandi ad te manus meas. -</span>
	<span class="versiculo"><sup>11</sup> Numquid mortuis facies mirabilia,
aut surgent umbrae et confitebuntur tibi?</span>
	<span class="versiculo"><sup>12</sup> Numquid narrabit aliquis in sepulcro misericordiam tuam
et veritatem tuam in loco perditionis?</span>
	<span class="versiculo"><sup>13</sup> Numquid cognoscentur in tenebris mirabilia tua,
et iustitia tua in terra oblivionis?</span>
	<span class="versiculo"><sup>14</sup> Et ego ad te, Domine, clamavi,
et mane oratio mea praeveniet te.</span>
	<span class="versiculo"><sup>15</sup> Ut quid, Domine, repellis animam meam,
abscondis faciem tuam a me?</span>
	<span class="versiculo"><sup>16</sup> Pauper sum ego et moriens a iuventute mea;
portavi pavores tuos et conturbatus sum.</span>
	<span class="versiculo"><sup>17</sup> Super me transierunt irae tuae,
et terrores tui exciderunt me.</span>
	<span class="versiculo"><sup>18</sup> Circuierunt me sicut aqua tota die,
circumdederunt me simul.</span>
	<span class="versiculo"><sup>19</sup> Elongasti a me amicum et proximum,
et noti mei sunt tenebrae.</span>
</div>
