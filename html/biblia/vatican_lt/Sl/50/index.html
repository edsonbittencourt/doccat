<div>
	<span class="capitulo">50</span>
	<span class="versiculo"><sup>1</sup> <i>PSALMUS. Asaph</i>
.
Deus deorum, Dominus, locutus est
et vocavit terram a solis ortu usque ad occasum.</span>
	<span class="versiculo"><sup>2</sup> Ex Sion speciosa decore Deus illuxit,</span>
	<span class="versiculo"><sup>3</sup> Deus noster veniet et non silebit:
ignis consumens est in conspectu eius,
et in circuitu eius tempestas valida.</span>
	<span class="versiculo"><sup>4</sup> Advocabit caelum desursum
et terram discernere populum suum:</span>
	<span class="versiculo"><sup>5</sup> &#x201c; Congregate mihi sanctos meos,
qui disposuerunt testamentum meum in sacrificio &#x201d;.</span>
	<span class="versiculo"><sup>6</sup> Et annuntiabunt caeli iustitiam eius,
quoniam Deus iudex est.</span>
	<span class="versiculo"><sup>7</sup> &#x201c; Audi, populus meus, et loquar,
Israel, et testificabor adversum te:
Deus, Deus tuus, ego sum.</span>
	<span class="versiculo"><sup>8</sup> Non in sacrificiis tuis arguam te;
holocausta enim tua in conspectu meo sunt semper.</span>
	<span class="versiculo"><sup>9</sup> Non accipiam de domo tua vitulos
neque de gregibus tuis hircos.</span>
	<span class="versiculo"><sup>10</sup> Quoniam meae sunt omnes ferae silvarum,
iumentorum mille in montibus.</span>
	<span class="versiculo"><sup>11</sup> Cognovi omnia volatilia caeli;
et, quod movetur in agro, meum est.</span>
	<span class="versiculo"><sup>12</sup> Si esuriero non dicam tibi;
meus est enim orbis terrae et plenitudo eius.</span>
	<span class="versiculo"><sup>13</sup> Numquid manducabo carnes taurorum
aut sanguinem hircorum potabo?</span>
	<span class="versiculo"><sup>14</sup> Immola Deo sacrificium laudis
et redde Altissimo vota tua;</span>
	<span class="versiculo"><sup>15</sup> et invoca me in die tribulationis:
eruam te, et honorificabis me &#x201d;.</span>
	<span class="versiculo"><sup>16</sup> Peccatori autem dixit Deus:
&#x201c; Quare tu enarras praecepta mea
et assumis testamentum meum in os tuum?</span>
	<span class="versiculo"><sup>17</sup> Tu vero odisti disciplinam
et proiecisti sermones meos retrorsum.</span>
	<span class="versiculo"><sup>18</sup> Si videbas furem, currebas cum eo;
et cum adulteris erat portio tua.</span>
	<span class="versiculo"><sup>19</sup> Os tuum dimittebas ad malitiam,
et lingua tua concinnabat dolos.</span>
	<span class="versiculo"><sup>20</sup> Sedens adversus fratrem tuum loquebaris
et adversus filium matris tuae proferebas opprobrium.</span>
	<span class="versiculo"><sup>21</sup> Haec fecisti, et tacui.
Existimasti quod eram tui similis.
Arguam te et statuam illa contra faciem tuam.</span>
	<span class="versiculo"><sup>22</sup> Intellegite haec, qui obliviscimini Deum,
ne quando rapiam, et non sit qui eripiat.</span>
	<span class="versiculo"><sup>23</sup> Qui immolabit sacrificium laudis, honorificabit me;
et, qui immaculatus est in via, ostendam illi salutare Dei &#x201d;.</span>
</div>
