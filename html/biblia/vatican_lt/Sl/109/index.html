<div>
	<span class="capitulo">109</span>
	<span class="versiculo"><sup>1</sup> <i>Magistro chori. David. PSALMUS</i>
.
Deus laudis meae, ne tacueris,</span>
	<span class="versiculo"><sup>2</sup> quia os peccatoris et os dolosi super me apertum est.
Locuti sunt adversum me lingua dolosa</span>
	<span class="versiculo"><sup>3</sup> et sermonibus odii circumdederunt me
et expugnaverunt me gratis.</span>
	<span class="versiculo"><sup>4</sup> Pro dilectione mea adversabantur mihi;
ego autem orabam.</span>
	<span class="versiculo"><sup>5</sup> Et posuerunt adversum me mala pro bonis
et odium pro dilectione mea.</span>
	<span class="versiculo"><sup>6</sup> Constitue super eum peccatorem,
et adversarius stet a dextris eius.</span>
	<span class="versiculo"><sup>7</sup> Cum iudicatur, exeat condemnatus,
et oratio eius fiat in peccatum.</span>
	<span class="versiculo"><sup>8</sup> Fiant dies eius pauci,
et ministerium eius accipiat alter.</span>
	<span class="versiculo"><sup>9</sup> Fiant filii eius orphani,
et uxor eius vidua.</span>
	<span class="versiculo"><sup>10</sup> Instabiles vagentur filii eius et mendicent
et eiciantur de ruinis suis. -</span>
	<span class="versiculo"><sup>11</sup> Scrutetur fenerator omnem substantiam eius,
et diripiant alieni labores eius.</span>
	<span class="versiculo"><sup>12</sup> Non sit qui praebeat illi misericordiam,
nec sit qui misereatur pupillis eius.</span>
	<span class="versiculo"><sup>13</sup> Fiant nati eius in interitum,
in generatione una deleatur nomen eorum.</span>
	<span class="versiculo"><sup>14</sup> In memoriam redeat iniquitas patrum eius in conspectu Domini,
et peccatum matris eius non deleatur.</span>
	<span class="versiculo"><sup>15</sup> Fiant contra Dominum semper,
et disperdat de terra memoriam eorum.</span>
	<span class="versiculo"><sup>16</sup> Pro eo quod non est recordatus facere misericordiam
et persecutus est hominem inopem et mendicum
et compunctum corde, ut mortificaret.</span>
	<span class="versiculo"><sup>17</sup> Et dilexit maledictionem: et veniat ei;
et noluit benedictionem: et elongetur ab eo.</span>
	<span class="versiculo"><sup>18</sup> Et induit maledictionem sicut vestimentum:
et intret sicut aqua in interiora eius,
et sicut oleum in ossa eius.</span>
	<span class="versiculo"><sup>19</sup> Fiat ei sicut indumentum, quo operitur,
et sicut zona, qua semper praecingitur.</span>
	<span class="versiculo"><sup>20</sup> Haec retributio eorum, qui adversantur mihi apud Dominum,
et qui loquuntur mala adversus animam meam.</span>
	<span class="versiculo"><sup>21</sup> Et tu, Domine, Domine, fac mecum propter nomen tuum,
quia suavis est misericordia tua;
libera me,</span>
	<span class="versiculo"><sup>22</sup> quia egenus et pauper ego sum,
et cor meum vulneratum est intra me.</span>
	<span class="versiculo"><sup>23</sup> Sicut umbra, cum declinat, pertransii,
excussus sum sicut locustae.</span>
	<span class="versiculo"><sup>24</sup> Genua mea infirmata sunt ieiunio,
et caro mea contabuit absque oleo.</span>
	<span class="versiculo"><sup>25</sup> Et ego factus sum opprobrium illis:
viderunt me et moverunt capita sua.</span>
	<span class="versiculo"><sup>26</sup> Adiuva me, Domine Deus meus,
salvum me fac secundum misericordiam tuam.</span>
	<span class="versiculo"><sup>27</sup> Et sciant quia manus tua haec:
tu, Domine, hoc fecisti.</span>
	<span class="versiculo"><sup>28</sup> Maledicant illi, et tu benedicas;
qui insurgunt in me, confundantur,
servus autem tuus laetabitur.</span>
	<span class="versiculo"><sup>29</sup> Induantur, qui detrahunt mihi, pudore
et operiantur sicut diploide confusione sua.</span>
	<span class="versiculo"><sup>30</sup> Confitebor Domino nimis in ore meo
et in medio multorum laudabo eum,</span>
	<span class="versiculo"><sup>31</sup> quia astitit a dextris pauperis,
ut salvam faceret a iudicantibus animam eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
