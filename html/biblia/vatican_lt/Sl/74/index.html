<div>
	<span class="capitulo">74</span>
	<span class="versiculo"><sup>1</sup> <i>Maskil. Asaph</i>
.
Ut quid, Deus, reppulisti in finem,
iratus est furor tuus super oves pascuae tuae?</span>
	<span class="versiculo"><sup>2</sup> Memor esto congregationis tuae,
quam possedisti ab initio.
Redemisti virgam hereditatis tuae: mons Sion, in quo habitasti.</span>
	<span class="versiculo"><sup>3</sup> Leva gressus tuos in ruinas sempiternas:
omnia vastavit inimicus in sancto.</span>
	<span class="versiculo"><sup>4</sup> Rugierunt, qui oderunt te,
in medio congregationis tuae;
posuerunt signa sua in signa.</span>
	<span class="versiculo"><sup>5</sup> Visi sunt quasi in altum securim vibrantes
in silva condensa.</span>
	<span class="versiculo"><sup>6</sup> Exciderunt ianuas eius in idipsum;
in securi et ascia deiecerunt.</span>
	<span class="versiculo"><sup>7</sup> Incenderunt igni sanctuarium tuum,
in terram polluerunt tabernaculum nominis tui;</span>
	<span class="versiculo"><sup>8</sup> dixerunt in corde suo: &#x201c; Opprimamus eos simul &#x201d;.
Combusserunt omnes congregationes Dei in terra.</span>
	<span class="versiculo"><sup>9</sup> Signa nostra non vidimus;
iam non est propheta,
et apud nos non est qui cognoscat amplius.</span>
	<span class="versiculo"><sup>10</sup> Usquequo, Deus, improperabit inimicus,
spernet adversarius nomen tuum in finem?</span>
	<span class="versiculo"><sup>11</sup> Ut quid avertis manum tuam
et tenes dexteram tuam in medio sinu tuo?</span>
	<span class="versiculo"><sup>12</sup> Deus autem rex noster ante saecula,
operatus est salutes in medio terrae.</span>
	<span class="versiculo"><sup>13</sup> Tu conscidisti in virtute tua mare,
contribulasti capita draconum in aquis.</span>
	<span class="versiculo"><sup>14</sup> Tu confregisti capita Leviathan,
dedisti eum escam monstris maris.</span>
	<span class="versiculo"><sup>15</sup> Tu dirupisti fontes et torrentes;
tu siccasti fluvios perennes.</span>
	<span class="versiculo"><sup>16</sup> Tuus est dies, et tua est nox,
tu fabricatus es luminaria et solem.</span>
	<span class="versiculo"><sup>17</sup> Tu statuisti omnes terminos terrae,
aestatem et hiemem, tu plasmasti ea.</span>
	<span class="versiculo"><sup>18</sup> Memor esto huius:
inimicus improperavit Domino,
et populus insipiens sprevit nomen tuum.</span>
	<span class="versiculo"><sup>19</sup> Ne tradas bestiis animas confitentes tibi
et animas pauperum tuorum ne obliviscaris in finem.</span>
	<span class="versiculo"><sup>20</sup> Respice in testamentum,
quia repleta sunt latibula terrae tentoriis violentiae.</span>
	<span class="versiculo"><sup>21</sup> Ne revertatur humilis factus confusus;
pauper et inops laudabunt nomen tuum.</span>
	<span class="versiculo"><sup>22</sup> Exsurge, Deus, iudica causam tuam;
memor esto improperiorum tuorum,
quae ab insipiente fiunt tota die.</span>
	<span class="versiculo"><sup>23</sup> Ne obliviscaris voces inimicorum tuorum;
tumultus adversariorum tuorum ascendit semper.</span>
</div>
