<div>
	<span class="capitulo">138</span>
	<span class="versiculo"><sup>1</sup> <i>David</i>
.
Confitebor tibi, Domine, in toto corde meo,
quoniam audisti verba oris mei.
In conspectu angelorum psallam tibi,</span>
	<span class="versiculo"><sup>2</sup> adorabo ad templum sanctum tuum;
et confitebor nomini tuo
propter misericordiam tuam et veritatem tuam,
quoniam magnificasti super omne nomen eloquium tuum.</span>
	<span class="versiculo"><sup>3</sup> In quacumque die invocavero te, exaudi me;
multiplicabis in anima mea virtutem.</span>
	<span class="versiculo"><sup>4</sup> Confitebuntur tibi, Domine, omnes reges terrae,
quia audierunt eloquia oris tui.</span>
	<span class="versiculo"><sup>5</sup> Et cantabunt vias Domini,
quoniam magna est gloria Domini;</span>
	<span class="versiculo"><sup>6</sup> quoniam excelsus Dominus et humilem respicit
et superbum a longe cognoscit.</span>
	<span class="versiculo"><sup>7</sup> Si ambulavero in medio tribulationis, vivificabis me;
et contra iram inimicorum meorum extendes manum tuam,
et salvum me faciet dextera tua.</span>
	<span class="versiculo"><sup>8</sup> Dominus perficiet pro me;
Domine, misericordia tua in saeculum:
opera manuum tuarum ne despicias.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
