<div>
	<span class="capitulo">65</span>
	<span class="versiculo"><sup>1</sup> <i>Magistro chori. PSALMUS. David. Canticum</i>
.</span>
	<span class="versiculo"><sup>2</sup> Te decet hymnus, Deus, in Sion;
et tibi reddetur votum in Ierusalem.</span>
	<span class="versiculo"><sup>3</sup> Qui audis orationem,
ad te omnis caro veniet propter iniquitatem.</span>
	<span class="versiculo"><sup>4</sup> Etsi praevaluerunt super nos impietates nostrae,
tu propitiaberis eis.</span>
	<span class="versiculo"><sup>5</sup> Beatus, quem elegisti et assumpsisti; inhabitabit in atriis tuis.
Replebimur bonis domus tuae,
sanctitate templi tui.</span>
	<span class="versiculo"><sup>6</sup> Mirabiliter in aequitate
exaudies nos, Deus salutis nostrae,
spes omnium finium terrae et maris longinqui.</span>
	<span class="versiculo"><sup>7</sup> Firmans montes in virtute tua,
accinctus potentia.</span>
	<span class="versiculo"><sup>8</sup> Compescens sonitum maris,
sonitum fluctuum eius
et tumultum populorum.</span>
	<span class="versiculo"><sup>9</sup> Et timebunt, qui habitant terminos terrae, a signis tuis;
exitus orientis et occidentis delectabis.</span>
	<span class="versiculo"><sup>10</sup> Visitasti terram et inebriasti eam;
multiplicasti locupletare eam.
Flumen Dei repletum est aquis;
parasti frumenta illorum,
quoniam ita parasti eam.</span>
	<span class="versiculo"><sup>11</sup> Sulcos eius irrigans, glebas eius complanans;
imbribus emollis eam, benedicis germini eius.</span>
	<span class="versiculo"><sup>12</sup> Coronasti annum benignitate tua,
et vestigia tua stillabunt pinguedinem.</span>
	<span class="versiculo"><sup>13</sup> Stillabunt pascua deserti,
et exsultatione colles accingentur.</span>
	<span class="versiculo"><sup>14</sup> Induta sunt ovibus prata,
et valles abundabunt frumento;
clamabunt, etenim hymnum dicent.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
