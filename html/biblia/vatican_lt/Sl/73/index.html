<div>
	<span class="capitulo">73</span>
	<span class="versiculo"><sup>1</sup> <i>PSALMUS. Asaph</i>
.
Quam bonus rectis est Deus,
Deus his, qui mundo sunt corde!</span>
	<span class="versiculo"><sup>2</sup> Mei autem paene moti sunt pedes,
paene effusi sunt gressus mei,</span>
	<span class="versiculo"><sup>3</sup> quia zelavi super gloriantes,
pacem peccatorum videns.</span>
	<span class="versiculo"><sup>4</sup> Quia non sunt eis impedimenta,
sanus et pinguis est venter eorum.</span>
	<span class="versiculo"><sup>5</sup> In labore mortalium non sunt
et cum hominibus non flagellantur.</span>
	<span class="versiculo"><sup>6</sup> Ideo quasi torques est eis superbia,
et tamquam indumentum operuit eos violentia.</span>
	<span class="versiculo"><sup>7</sup> Prodit quasi ex adipe iniquitas eorum,
erumpunt cogitationes cordis.</span>
	<span class="versiculo"><sup>8</sup> Subsannaverunt et locuti sunt nequitiam,
iniquitatem ab excelso locuti sunt.</span>
	<span class="versiculo"><sup>9</sup> Posuerunt in caelo os suum,
et lingua eorum transivit in terra.</span>
	<span class="versiculo"><sup>10</sup> Ideo in alto sedent,
et aquae plenae non pervenient ad eos.</span>
	<span class="versiculo"><sup>11</sup> Et dixerunt: &#x201c; Quomodo scit Deus,
et si est scientia in Excelso? &#x201d;.</span>
	<span class="versiculo"><sup>12</sup> Ecce ipsi peccatores et abundantes in saeculo
multiplicaverunt divitias.</span>
	<span class="versiculo"><sup>13</sup> Et dixi: &#x201c; Ergo sine causa mundavi cor meum
et lavi in innocentia manus meas;</span>
	<span class="versiculo"><sup>14</sup> et fui flagellatus tota die,
et castigatio mea in matutinis &#x201d;.</span>
	<span class="versiculo"><sup>15</sup> Si dixissem: &#x201c; Loquar ut illi &#x201d;,
ecce generationem filiorum tuorum prodidissem.</span>
	<span class="versiculo"><sup>16</sup> Et cogitabam, ut cognoscerem hoc;
labor erat in oculis meis,</span>
	<span class="versiculo"><sup>17</sup> donec intravi in sanctuarium Dei
et intellexi novissima eorum.</span>
	<span class="versiculo"><sup>18</sup> Verumtamen in lubrico posuisti eos,
deiecisti eos in ruinas.</span>
	<span class="versiculo"><sup>19</sup> Quomodo facti sunt in desolationem!
Subito defecerunt, perierunt prae horrore.</span>
	<span class="versiculo"><sup>20</sup> Velut somnium evigilantis, Domine,
surgens imaginem ipsorum contemnes.</span>
	<span class="versiculo"><sup>21</sup> Quia exacerbatum est cor meum,
et renes mei compuncti sunt;</span>
	<span class="versiculo"><sup>22</sup> et ego insipiens factus sum et nescivi:
ut iumentum factus sum apud te.</span>
	<span class="versiculo"><sup>23</sup> Ego autem semper tecum;
tenuisti manum dexteram meam.</span>
	<span class="versiculo"><sup>24</sup> In consilio tuo deduces me
et postea cum gloria suscipies me.</span>
	<span class="versiculo"><sup>25</sup> Quis enim mihi est in caelo?
Et tecum nihil volui super terram.</span>
	<span class="versiculo"><sup>26</sup> Defecit caro mea et cor meum;
Deus cordis mei, et pars mea Deus in aeternum.</span>
	<span class="versiculo"><sup>27</sup> Quia ecce, qui elongant se a te, peribunt;
perdidisti omnes, qui fornicantur abs te.</span>
	<span class="versiculo"><sup>28</sup> Mihi autem adhaerere Deo bonum est,
ponere in Domino Deo spem meam,
ut annuntiem omnes operationes tuas
in portis filiae Sion.</span>
</div>
