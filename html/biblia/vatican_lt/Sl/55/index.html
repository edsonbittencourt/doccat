<div>
	<span class="capitulo">55</span>
	<span class="versiculo"><sup>1</sup> <i>Magistro chori. Fidibus. Maskil. David</i>
.</span>
	<span class="versiculo"><sup>2</sup> Auribus percipe, Deus, orationem meam
et ne abscondaris a deprecatione mea;</span>
	<span class="versiculo"><sup>3</sup> intende mihi et exaudi me.
Excussus sum in meditatione mea et conturbatus sum</span>
	<span class="versiculo"><sup>4</sup> a voce inimici et a tribulatione peccatoris.
Quoniam devolverunt in me iniquitatem
et in ira molesti erant mihi.</span>
	<span class="versiculo"><sup>5</sup> Cor meum torquetur intra me,
et formido mortis cecidit super me.</span>
	<span class="versiculo"><sup>6</sup> Timor et tremor venerunt super me, et contexit me pavor. -</span>
	<span class="versiculo"><sup>7</sup> Et dixi: &#x201c; Quis dabit mihi pennas sicut columbae,
et volabo et requiescam?</span>
	<span class="versiculo"><sup>8</sup> Ecce elongabo fugiens
et manebo in solitudine.</span>
	<span class="versiculo"><sup>9</sup> Exspectabo eum, qui salvum me faciat
a spiritu procellae et tempestate &#x201d;.</span>
	<span class="versiculo"><sup>10</sup> Dissipa, Domine, divide linguas eorum,
quoniam vidi violentiam et contentionem in civitate.</span>
	<span class="versiculo"><sup>11</sup> Die ac nocte circumeunt eam super muros eius,</span>
	<span class="versiculo"><sup>12</sup> iniquitas et labor et insidiae in medio eius;
et non defecit de plateis eius fraudulentia et dolus.</span>
	<span class="versiculo"><sup>13</sup> Quoniam si inimicus meus maledixisset mihi,
sustinuissem utique;
et si is qui oderat me, super me magnificatus fuisset,
abscondissem me forsitan ab eo.</span>
	<span class="versiculo"><sup>14</sup> Tu vero, homo coaequalis meus,
familiaris meus et notus meus,</span>
	<span class="versiculo"><sup>15</sup> qui simul habuimus dulce consortium:
in domo Dei ambulavimus in concursu.</span>
	<span class="versiculo"><sup>16</sup> Veniat mors super illos,
et descendant in infernum viventes,
quoniam nequitiae in habitaculis eorum,
in medio eorum.</span>
	<span class="versiculo"><sup>17</sup> Ego autem ad Deum clamabo,
et Dominus salvabit me.</span>
	<span class="versiculo"><sup>18</sup> Vespere et mane et meridie meditabor et ingemiscam,
et exaudiet vocem meam.</span>
	<span class="versiculo"><sup>19</sup> Redimet in pace animam meam ab his, qui impugnant me,
quoniam in multis sunt adversum me.</span>
	<span class="versiculo"><sup>20</sup> Exaudiet Deus et humiliabit illos,
qui est ante saecula.
Non enim est illis commutatio,
et non timuerunt Deum.</span>
	<span class="versiculo"><sup>21</sup> Extendit manum suam in socios;
contaminavit foedus suum.</span>
	<span class="versiculo"><sup>22</sup> Lene super butyrum est os eius,
pugna autem cor illius:
molliti sunt sermones eius super oleum,
et ipsi sunt gladii destricti. -</span>
	<span class="versiculo"><sup>23</sup> Iacta super Dominum curam tuam,
et ipse te enutriet;
non dabit in aeternum fluctuationem iusto.</span>
	<span class="versiculo"><sup>24</sup> Tu vero, Deus, deduces eos in puteum interitus.
Viri sanguinum et dolosi non dimidiabunt dies suos;
ego autem sperabo in te, Domine.</span>
</div>
