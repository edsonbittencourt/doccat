<div>
	<span class="capitulo">28</span>
	<span class="versiculo"><sup>1</sup> <i>David</i>
.
Ad te, Domine, clamabo;
Deus meus, ne sileas a me.
Ne quando taceas a me,
et assimilabor descendentibus in lacum.</span>
	<span class="versiculo"><sup>2</sup> Exaudi vocem deprecationis meae, dum clamo ad te,
dum extollo manus meas ad templum sanctum tuum.</span>
	<span class="versiculo"><sup>3</sup> Ne simul trahas me cum peccatoribus
et cum operantibus iniquitatem.
Qui loquuntur pacem cum proximo suo,
mala autem in cordibus eorum.</span>
	<span class="versiculo"><sup>4</sup> Da illis secundum opera eorum
et secundum nequitiam adinventionum ipsorum.
Secundum opus manuum eorum tribue illis,
redde retributionem eorum ipsis.</span>
	<span class="versiculo"><sup>5</sup> Quoniam non intellexerunt opera Domini
et opus manuum eius,
destruet illos et non aedificabit eos.</span>
	<span class="versiculo"><sup>6</sup> Benedictus Dominus,
quoniam exaudivit vocem deprecationis meae;</span>
	<span class="versiculo"><sup>7</sup> Dominus adiutor meus et protector meus,
in ipso speravit cor meum, et adiutus sum,
et exsultavit cor meum,
et in cantico meo confitebor ei.</span>
	<span class="versiculo"><sup>8</sup> Dominus fortitudo plebi suae,
et refugium salvationum christi sui est.</span>
	<span class="versiculo"><sup>9</sup> Salvum fac populum tuum et benedic hereditati tuae
et pasce eos et extolle illos usque in aeternum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
