<div>
	<span class="capitulo">57</span>
	<span class="versiculo"><sup>1</sup> <i>Magistro chori. Secundum &quot; Ne destruxeris &quot;. David. Miktam. Quando a Saul in cavernam fugit</i>
.</span>
	<span class="versiculo"><sup>2</sup> Miserere mei, Deus, miserere mei,
quoniam in te confugit anima mea;
et in umbra alarum tuarum confugiam,
donec transeant insidiae.</span>
	<span class="versiculo"><sup>3</sup> Clamabo ad Deum Altissimum,
Deum, qui benefecit mihi.</span>
	<span class="versiculo"><sup>4</sup> Mittet de caelo et liberabit me;
dabit in opprobrium conculcantes me.
Mittet Deus misericordiam suam et veritatem suam.</span>
	<span class="versiculo"><sup>5</sup> Anima mea recumbit in medio catulorum leonum
devorantium filios hominum.
Dentes eorum arma et sagittae,
et lingua eorum gladius acutus.</span>
	<span class="versiculo"><sup>6</sup> Exaltare super caelos, Deus,
super omnem terram gloria tua.</span>
	<span class="versiculo"><sup>7</sup> Laqueum paraverunt pedibus meis,
et incurvavit se anima mea;
foderunt ante faciem meam foveam,
et ipsi inciderunt in eam.</span>
	<span class="versiculo"><sup>8</sup> Paratum cor meum, Deus,
paratum cor meum;</span>
	<span class="versiculo"><sup>9</sup> cantabo et psalmum dicam.
Exsurge, gloria mea;
exsurge, psalterium et cithara,
excitabo auroram.</span>
	<span class="versiculo"><sup>10</sup> Confitebor tibi in populis, Domine,
et psalmum dicam tibi in nationibus,</span>
	<span class="versiculo"><sup>11</sup> quoniam magnificata est usque ad caelos misericordia tua,
et usque ad nubes veritas tua.</span>
	<span class="versiculo"><sup>12</sup> Exaltare super caelos, Deus,
super omnem terram gloria tua.</span>
</div>
