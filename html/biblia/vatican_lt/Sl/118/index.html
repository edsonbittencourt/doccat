<div>
	<span class="capitulo">118</span>
	<span class="versiculo"><sup>1</sup> <i>ALLELUIA</i>
.
Confitemini Domino, quoniam bonus,
quoniam in saeculum misericordia eius.</span>
	<span class="versiculo"><sup>2</sup> Dicat nunc Israel, quoniam bonus,
quoniam in saeculum misericordia eius.</span>
	<span class="versiculo"><sup>3</sup> Dicat nunc domus Aaron,
quoniam in saeculum misericordia eius.</span>
	<span class="versiculo"><sup>4</sup> Dicant nunc, qui timent Dominum,
quoniam in saeculum misericordia eius.</span>
	<span class="versiculo"><sup>5</sup> De tribulatione invocavi Dominum,
et exaudivit me educens in latitudinem Dominus.</span>
	<span class="versiculo"><sup>6</sup> Dominus mecum,
non timebo, quid faciat mihi homo.</span>
	<span class="versiculo"><sup>7</sup> Dominus mecum adiutor meus,
et ego despiciam inimicos meos.</span>
	<span class="versiculo"><sup>8</sup> Bonum est confugere ad Dominum
quam confidere in homine.</span>
	<span class="versiculo"><sup>9</sup> Bonum est confugere ad Dominum
quam confidere in principibus.</span>
	<span class="versiculo"><sup>10</sup> Omnes gentes circuierunt me,
et in nomine Domini excidi eos.</span>
	<span class="versiculo"><sup>11</sup> Circumdantes circumdederunt me,
et in nomine Domini excidi eos.</span>
	<span class="versiculo"><sup>12</sup> Circumdederunt me sicut apes
et exarserunt sicut ignis in spinis,
et in nomine Domini excidi eos.</span>
	<span class="versiculo"><sup>13</sup> Impellentes impulerunt me, ut caderem,
et Dominus adiuvit me.</span>
	<span class="versiculo"><sup>14</sup> Fortitudo mea et laus mea Dominus
et factus est mihi in salutem.</span>
	<span class="versiculo"><sup>15</sup> Vox iubilationis et salutis
in tabernaculis iustorum:
&#x201c; Dextera Domini fecit virtutem!</span>
	<span class="versiculo"><sup>16</sup> Dextera Domini exaltata est;
dextera Domini fecit virtutem! &#x201d;.</span>
	<span class="versiculo"><sup>17</sup> Non moriar, sed vivam
et narrabo opera Domini.</span>
	<span class="versiculo"><sup>18</sup> Castigans castigavit me Dominus
et morti non tradidit me.</span>
	<span class="versiculo"><sup>19</sup> Aperite mihi portas iustitiae;
ingressus in eas confitebor Domino.</span>
	<span class="versiculo"><sup>20</sup> Haec porta Domini;
iusti intrabunt in eam. -</span>
	<span class="versiculo"><sup>21</sup> Confitebor tibi, quoniam exaudisti me
et factus es mihi in salutem.</span>
	<span class="versiculo"><sup>22</sup> Lapidem quem reprobaverunt aedificantes,
hic factus est in caput anguli;</span>
	<span class="versiculo"><sup>23</sup> a Domino factum est istud
et est mirabile in oculis nostris.</span>
	<span class="versiculo"><sup>24</sup> Haec est dies, quam fecit Dominus:
exsultemus et laetemur in ea.</span>
	<span class="versiculo"><sup>25</sup> O Domine, salvum me fac;
o Domine, da prosperitatem!</span>
	<span class="versiculo"><sup>26</sup> Benedictus, qui venit in nomine Domini.
Benedicimus vobis de domo Domini.</span>
	<span class="versiculo"><sup>27</sup> Deus Dominus et illuxit nobis.
Instruite sollemnitatem in ramis condensis
usque ad cornua altaris.</span>
	<span class="versiculo"><sup>28</sup> Deus meus es tu, et confitebor tibi,
Deus meus, et exaltabo te.</span>
	<span class="versiculo"><sup>29</sup> Confitemini Domino, quoniam bonus,
quoniam in saeculum misericordia eius.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
