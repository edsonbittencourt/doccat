<div>
	<span class="capitulo">98</span>
	<span class="versiculo"><sup>1</sup> <i>PSALMUS</i>
.
Cantate Domino canticum novum,
quia mirabilia fecit.
Salvavit sibi dextera eius,
et brachium sanctum eius.</span>
	<span class="versiculo"><sup>2</sup> Notum fecit Dominus salutare suum,
in conspectu gentium revelavit iustitiam suam.</span>
	<span class="versiculo"><sup>3</sup> Recordatus est misericordiae suae
et veritatis suae domui Israel.
Viderunt omnes termini terrae
salutare Dei nostri.</span>
	<span class="versiculo"><sup>4</sup> Iubilate Deo, omnis terra;
erumpite, exsultate et psallite.</span>
	<span class="versiculo"><sup>5</sup> Psallite Domino in cithara,
in cithara et voce psalmi;</span>
	<span class="versiculo"><sup>6</sup> in tubis ductilibus et voce tubae corneae,
iubilate in conspectu regis Domini.</span>
	<span class="versiculo"><sup>7</sup> Sonet mare et plenitudo eius,
orbis terrarum et qui habitant in eo.</span>
	<span class="versiculo"><sup>8</sup> Flumina plaudent manu,
simul montes exsultabunt</span>
	<span class="versiculo"><sup>9</sup> a conspectu Domini, quoniam venit iudicare terram.
Iudicabit orbem terrarum in iustitia
et populos in aequitate.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
