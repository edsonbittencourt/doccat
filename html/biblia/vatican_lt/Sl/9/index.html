<div>
	<span class="capitulo">9</span>
	<span class="versiculo"><sup>1</sup> <i>Magistro chori. Ad modum cantici &quot; Mut labben &quot;. PSALMUS. David</i>
.</span>
	<span class="versiculo"><sup>2</sup> ALEPH. Confitebor tibi, Domine, in toto corde meo,
narrabo omnia mirabilia tua.</span>
	<span class="versiculo"><sup>3</sup> Laetabor et exsultabo in te,
psallam nomini tuo, Altissime.</span>
	<span class="versiculo"><sup>4</sup> BETH. Cum convertuntur inimici mei retrorsum,
infirmantur et pereunt a facie tua.</span>
	<span class="versiculo"><sup>5</sup> Quoniam fecisti iudicium meum et causam meam,
sedisti super thronum, qui iudicas iustitiam.</span>
	<span class="versiculo"><sup>6</sup> GHIMEL. Increpasti gentes, perdidisti impium;
nomen eorum delesti in aeternum et in saeculum saeculi.</span>
	<span class="versiculo"><sup>7</sup> Inimici defecerunt, solitudines sempiternae factae sunt;
et civitates destruxisti: periit memoria eorum cum ipsis.</span>
	<span class="versiculo"><sup>8</sup> HE. Dominus autem in aeternum sedebit,
paravit in iudicium thronum suum;</span>
	<span class="versiculo"><sup>9</sup> et ipse iudicabit orbem terrae in iustitia,
iudicabit populos in aequitate.</span>
	<span class="versiculo"><sup>10</sup> VAU. Et erit Dominus refugium oppresso,
refugium in opportunitatibus, in tribulatione.</span>
	<span class="versiculo"><sup>11</sup> Et sperent in te, qui noverunt nomen tuum,
quoniam non dereliquisti quaerentes te, Domine.</span>
	<span class="versiculo"><sup>12</sup> ZAIN. Psallite Domino, qui habitat in Sion;
annuntiate inter gentes studia eius.</span>
	<span class="versiculo"><sup>13</sup> Quoniam requirens sanguinem recordatus est eorum,
non est oblitus clamorem pauperum.</span>
	<span class="versiculo"><sup>14</sup> HETH. Miserere mei, Domine;
vide afflictionem meam de inimicis meis,
qui exaltas me de portis mortis,</span>
	<span class="versiculo"><sup>15</sup> ut annuntiem omnes laudationes tuas in portis filiae Sion,
exsultem in salutari tuo.</span>
	<span class="versiculo"><sup>16</sup> TETH. Infixae sunt gentes in fovea, quam fecerunt;
in laqueo isto, quem absconderunt,
comprehensus est pes eorum.</span>
	<span class="versiculo"><sup>17</sup> Manifestavit se Dominus iudicium faciens;
in operibus manuum suarum comprehensus est peccator.</span>
	<span class="versiculo"><sup>18</sup> IOD. Convertentur peccatores in infernum,
omnes gentes, quae obliviscuntur Deum.</span>
	<span class="versiculo"><sup>19</sup> CAPH. Quoniam non in finem oblivio erit pauperis;
exspectatio pauperum non peribit in aeternum.</span>
	<span class="versiculo"><sup>20</sup> Exsurge, Domine, non confortetur homo;
iudicentur gentes in conspectu tuo.</span>
	<span class="versiculo"><sup>21</sup> Constitue, Domine, terrorem super eos;
sciant gentes quoniam homines sunt.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
