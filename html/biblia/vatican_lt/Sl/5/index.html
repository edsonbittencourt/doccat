<div>
	<span class="capitulo">5</span>
	<span class="versiculo"><sup>1</sup> <i>Magistro chori. Ad tibias. PSALMUS. David</i>
.</span>
	<span class="versiculo"><sup>2</sup> Verba mea auribus percipe, Domine;
intellege gemitum meum.</span>
	<span class="versiculo"><sup>3</sup> Intende voci clamoris mei,
rex meus et Deus meus.</span>
	<span class="versiculo"><sup>4</sup> Quoniam ad te orabo, Domine,
mane exaudies vocem meam;
mane astabo tibi et exspectabo.</span>
	<span class="versiculo"><sup>5</sup> Quoniam non Deus volens iniquitatem tu es;
neque habitabit iuxta te malignus,</span>
	<span class="versiculo"><sup>6</sup> neque permanebunt iniusti ante oculos tuos.</span>
	<span class="versiculo"><sup>7</sup> Odisti omnes, qui operantur iniquitatem,
perdes omnes, qui loquuntur mendacium;
virum sanguinum et dolosum abominabitur Dominus.</span>
	<span class="versiculo"><sup>8</sup> Ego autem in multitudine misericordiae tuae
introibo in domum tuam;
adorabo ad templum sanctum tuum in timore tuo.</span>
	<span class="versiculo"><sup>9</sup> Domine, deduc me in iustitia tua propter inimicos meos,
dirige in conspectu meo viam tuam.</span>
	<span class="versiculo"><sup>10</sup> Quoniam non est in ore eorum veritas,
cor eorum fovea;
sepulcrum patens est guttur eorum,
molliunt linguas suas.</span>
	<span class="versiculo"><sup>11</sup> Iudica illos, Deus; decidant a cogitationibus suis;
secundum multitudinem impietatum eorum expelle eos,
quoniam irritaverunt te, Domine.</span>
	<span class="versiculo"><sup>12</sup> Et omnes, qui sperant in te,
laetentur, in aeternum exsultent.
Obumbrabis eis, et gloriabuntur in te,
qui diligunt nomen tuum;</span>
	<span class="versiculo"><sup>13</sup> quoniam tu benedices iusto, Domine,
quasi scuto, bona voluntate coronabis eum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
