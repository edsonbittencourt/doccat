<div>
	<span class="capitulo">64</span>
	<span class="versiculo"><sup>1</sup> <i>Magistro chori. PSALMUS. David</i>
.</span>
	<span class="versiculo"><sup>2</sup> Exaudi, Deus, vocem meam in meditatione mea;
a timore inimici custodi animam meam.</span>
	<span class="versiculo"><sup>3</sup> Protege me a conventu malignantium,
a multitudine operantium iniquitatem.</span>
	<span class="versiculo"><sup>4</sup> Qui exacuerunt ut gladium linguas suas,
intenderunt sagittas suas, venefica verba,</span>
	<span class="versiculo"><sup>5</sup> ut sagittent in occultis immaculatum.
Subito sagittabunt eum et non timebunt,</span>
	<span class="versiculo"><sup>6</sup> firmaverunt sibi consilium nequam.
Disputaverunt, ut absconderent laqueos,
dixerunt: &#x201c; Quis videbit eos? &#x201d;.</span>
	<span class="versiculo"><sup>7</sup> Excogitaverunt iniqua, perfecerunt excogitata consilia.
Interiora hominis et cor eius abyssus.</span>
	<span class="versiculo"><sup>8</sup> Et sagittavit illos Deus;
subito factae sunt plagae eorum,</span>
	<span class="versiculo"><sup>9</sup> et infirmavit eos lingua eorum.
Caput movebunt omnes, qui videbunt eos,</span>
	<span class="versiculo"><sup>10</sup> et timebit omnis homo;
et annuntiabunt opera Dei
et facta eius intellegent.</span>
	<span class="versiculo"><sup>11</sup> Laetabitur iustus in Domino et sperabit in eo,
et gloriabuntur omnes recti corde.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
