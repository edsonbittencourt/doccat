<div>
    <span class="capitulo">56</span>
    <span class="versiculo"><sup>1</sup> <i>Magistro chori. Secundum &quot; Ionat elem rehoqim &quot;. David. Miktam. Cum Gath Philistaei eum tenerent.</i></span>
    <span class="versiculo"><sup>2</sup> Miserere mei, Deus, quoniam conculcavit me homo,
tota die impugnans oppressit me.</span>
    <span class="versiculo"><sup>3</sup> Conculcaverunt me inimici mei tota die,
quoniam multi pugnant adversum me, Altissime.</span>
    <span class="versiculo"><sup>4</sup> In quacumque die timebo,
ego in te sperabo.</span>
    <span class="versiculo"><sup>5</sup> In Deo, cuius laudabo sermonem,
in Deo speravi;
non timebo: quid faciet mihi caro?</span>
    <span class="versiculo"><sup>6</sup> Tota die rem meam perturbabant,
adversum me omnes cogitationes eorum in malum.</span>
    <span class="versiculo"><sup>7</sup> Concitabant iurgia, insidiabantur,
ipsi calcaneum meum observabant.
Sicut quaesierunt animam meam,</span>
    <span class="versiculo"><sup>8</sup> ita pro iniquitate retribue illis,
in ira populos prosterne, Deus.</span>
    <span class="versiculo"><sup>9</sup> Peregrinationes meas tu numerasti:
pone lacrimas meas in utre tuo;
nonne in supputatione tua?</span>
    <span class="versiculo"><sup>10</sup> Tunc convertentur inimici mei retrorsum,
in quacumque die invocavero:
ecce cognovi quoniam Deus meus es.</span>
    <span class="versiculo"><sup>11</sup> In Deo, cuius laudabo sermonem,
in Domino, cuius laudabo sermonem,</span>
    <span class="versiculo"><sup>12</sup> in Deo speravi;
non timebo: quid faciet mihi homo?</span>
    <span class="versiculo"><sup>13</sup> Super me sunt, Deus, vota tua;
reddam laudationes tibi,</span>
    <span class="versiculo"><sup>14</sup> quoniam eripuisti animam meam de morte
et pedes meos de lapsu,
ut ambulem coram Deo in lumine viventium.</span>
</div>
