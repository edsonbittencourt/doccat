<div>
	<span class="capitulo">147</span>
	<span class="versiculo"><sup>1</sup> <i>ALLELUIA</i>
.
Laudate Dominum, quoniam bonum est psallere Deo nostro,
quoniam iucundum est celebrare laudem.</span>
	<span class="versiculo"><sup>2</sup> Aedificans Ierusalem Dominus,
dispersos Israelis congregabit.</span>
	<span class="versiculo"><sup>3</sup> Qui sanat contritos corde
et alligat plagas eorum;</span>
	<span class="versiculo"><sup>4</sup> qui numerat multitudinem stellarum
et omnibus eis nomina vocat.</span>
	<span class="versiculo"><sup>5</sup> Magnus Dominus noster et magnus virtute,
sapientiae eius non est numerus.</span>
	<span class="versiculo"><sup>6</sup> Sustentat mansuetos Dominus,
humilians autem peccatores usque ad terram.</span>
	<span class="versiculo"><sup>7</sup> Praecinite Domino in confessione,
psallite Deo nostro in cithara.</span>
	<span class="versiculo"><sup>8</sup> Qui operit caelum nubibus
et parat terrae pluviam.
Qui producit in montibus fenum
et herbam servituti hominum.</span>
	<span class="versiculo"><sup>9</sup> Qui dat iumentis escam ipsorum
et pullis corvorum invocantibus eum.</span>
	<span class="versiculo"><sup>10</sup> Non in fortitudine equi delectatur,
nec in tibiis viri beneplacitum est ei.</span>
	<span class="versiculo"><sup>11</sup> Beneplacitum est Domino super timentes eum
et in eis, qui sperant super misericordia eius.</span>
	<span class="versiculo"><sup>12</sup> Lauda, Ierusalem, Dominum;
collauda Deum tuum, Sion.</span>
	<span class="versiculo"><sup>13</sup> Quoniam confortavit seras portarum tuarum,
benedixit filiis tuis in te.</span>
	<span class="versiculo"><sup>14</sup> Qui ponit fines tuos pacem
et adipe frumenti satiat te.</span>
	<span class="versiculo"><sup>15</sup> Qui emittit eloquium suum terrae,
velociter currit verbum eius.</span>
	<span class="versiculo"><sup>16</sup> Qui dat nivem sicut lanam,
pruinam sicut cinerem spargit.</span>
	<span class="versiculo"><sup>17</sup> Mittit crystallum suam sicut buccellas;
ante faciem frigoris eius quis sustinebit?</span>
	<span class="versiculo"><sup>18</sup> Emittet verbum suum et liquefaciet ea,
flabit spiritus eius, et fluent aquae.</span>
	<span class="versiculo"><sup>19</sup> Qui annuntiat verbum suum Iacob,
iustitias et iudicia sua Israel.</span>
	<span class="versiculo"><sup>20</sup> Non fecit taliter omni nationi
et iudicia sua non manifestavit eis. ALLELUIA.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
