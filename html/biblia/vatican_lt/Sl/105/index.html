<div>
	<span class="capitulo">105</span>
	<span class="versiculo"><sup>1</sup> <i>ALLELUIA</i>
.
Confitemini Domino et invocate nomen eius,
annuntiate inter gentes opera eius.</span>
	<span class="versiculo"><sup>2</sup> Cantate ei et psallite ei,
meditamini in omnibus mirabilibus eius.</span>
	<span class="versiculo"><sup>3</sup> Laudamini in nomine sancto eius,
laetetur cor quaerentium Dominum.</span>
	<span class="versiculo"><sup>4</sup> Quaerite Dominum et potentiam eius,
quaerite faciem eius semper.</span>
	<span class="versiculo"><sup>5</sup> Mementote mirabilium eius, quae fecit,
prodigia eius et iudicia oris eius,</span>
	<span class="versiculo"><sup>6</sup> semen Abraham, servi eius,
filii Iacob, electi eius.</span>
	<span class="versiculo"><sup>7</sup> Ipse Dominus Deus noster;
in universa terra iudicia eius.</span>
	<span class="versiculo"><sup>8</sup> Memor fuit in saeculum testamenti sui,
verbi, quod mandavit in mille generationes,</span>
	<span class="versiculo"><sup>9</sup> quod disposuit cum Abraham,
et iuramenti sui ad Isaac.</span>
	<span class="versiculo"><sup>10</sup> Et statuit illud Iacob in praeceptum
et Israel in testamentum aeternum</span>
	<span class="versiculo"><sup>11</sup> dicens: &#x201c; Tibi dabo terram Chanaan
funiculum hereditatis vestrae &#x201d;.</span>
	<span class="versiculo"><sup>12</sup> Cum essent numero brevi,
paucissimi et peregrini in ea,</span>
	<span class="versiculo"><sup>13</sup> et pertransirent de gente in gentem
et de regno ad populum alterum,</span>
	<span class="versiculo"><sup>14</sup> non permisit hominem nocere eis
et corripuit pro eis reges:</span>
	<span class="versiculo"><sup>15</sup> &#x201c; Nolite tangere christos meos
et in prophetis meis nolite malignari &#x201d;.</span>
	<span class="versiculo"><sup>16</sup> Et vocavit famem super terram
et omne baculum panis contrivit.</span>
	<span class="versiculo"><sup>17</sup> Misit ante eos virum,
in servum venumdatus est Ioseph.</span>
	<span class="versiculo"><sup>18</sup> Strinxerunt in compedibus pedes eius,
in ferrum intravit collum eius,</span>
	<span class="versiculo"><sup>19</sup> donec veniret verbum eius,
eloquium Domini purgaret eum.</span>
	<span class="versiculo"><sup>20</sup> Misit rex et solvit eum,
princeps populorum, et dimisit eum;</span>
	<span class="versiculo"><sup>21</sup> constituit eum dominum domus suae
et principem omnis possessionis suae,</span>
	<span class="versiculo"><sup>22</sup> ut erudiret principes eius sicut semetipsum
et senes eius prudentiam doceret.</span>
	<span class="versiculo"><sup>23</sup> Et intravit Israel in Aegyptum,
et Iacob peregrinus fuit in terra Cham.</span>
	<span class="versiculo"><sup>24</sup> Et auxit populum suum vehementer
et confortavit eum super inimicos eius.</span>
	<span class="versiculo"><sup>25</sup> Convertit cor eorum, ut odirent populum eius
et dolum facerent in servos eius.</span>
	<span class="versiculo"><sup>26</sup> Misit Moysen servum suum,
Aaron, quem elegit.</span>
	<span class="versiculo"><sup>27</sup> Posuit in eis verba signorum suorum
et prodigiorum in terra Cham.</span>
	<span class="versiculo"><sup>28</sup> Misit tenebras et obscuravit,
et restiterunt sermonibus eius.</span>
	<span class="versiculo"><sup>29</sup> Convertit aquas eorum in sanguinem
et occidit pisces eorum.</span>
	<span class="versiculo"><sup>30</sup> Edidit terra eorum ranas
in penetralibus regum ipsorum.</span>
	<span class="versiculo"><sup>31</sup> Dixit, et venit coenomyia
et scinifes in omnibus finibus eorum.</span>
	<span class="versiculo"><sup>32</sup> Posuit pluvias eorum grandinem,
ignem comburentem in terra ipsorum.</span>
	<span class="versiculo"><sup>33</sup> Et percussit vineas eorum et ficulneas eorum
et contrivit lignum finium eorum.</span>
	<span class="versiculo"><sup>34</sup> Dixit, et venit locusta
et bruchus, cuius non erat numerus,</span>
	<span class="versiculo"><sup>35</sup> et comedit omne fenum in terra eorum
et comedit fructum terrae eorum.</span>
	<span class="versiculo"><sup>36</sup> Et percussit omne primogenitum in terra eorum,
primitias omnis roboris eorum.</span>
	<span class="versiculo"><sup>37</sup> Et eduxit eos cum argento et auro;
et non erat in tribubus eorum infirmus.</span>
	<span class="versiculo"><sup>38</sup> Laetata est Aegyptus in profectione eorum,
quia incubuit timor eorum super eos.</span>
	<span class="versiculo"><sup>39</sup> Expandit nubem in protectionem
et ignem, ut luceret eis per noctem.</span>
	<span class="versiculo"><sup>40</sup> Petierunt, et venit coturnix,
et pane caeli saturavit eos.</span>
	<span class="versiculo"><sup>41</sup> Dirupit petram, et fluxerunt aquae,
abierunt in sicco flumina.</span>
	<span class="versiculo"><sup>42</sup> Quoniam memor fuit verbi sancti sui
ad Abraham puerum suum.</span>
	<span class="versiculo"><sup>43</sup> Et eduxit populum suum in exsultatione,
electos suos in laetitia.</span>
	<span class="versiculo"><sup>44</sup> Et dedit illis regiones gentium,
et labores populorum possederunt,</span>
	<span class="versiculo"><sup>45</sup> ut custodiant iustificationes eius
et leges eius servent.
ALLELUIA.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
