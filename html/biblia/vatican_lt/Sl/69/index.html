<div>
	<span class="capitulo">69</span>
	<span class="versiculo"><sup>1</sup> <i>Magistro chori. Secundum &quot; Lilia... &quot;. David.</i></span>
	<span class="versiculo"><sup>2</sup> Salvum me fac, Deus,
quoniam venerunt aquae usque ad guttur meum.</span>
	<span class="versiculo"><sup>3</sup> Infixus sum in limo profundi, et non est substantia;
veni in profunda aquarum, et fluctus demersit me.</span>
	<span class="versiculo"><sup>4</sup> Laboravi clamans, raucae factae sunt fauces meae;
defecerunt oculi mei, dum spero in Deum meum.</span>
	<span class="versiculo"><sup>5</sup> Multiplicati sunt super capillos capitis mei,
qui oderunt me gratis.
Confortati sunt, qui persecuti sunt me inimici mei mendaces;
quae non rapui, tunc exsolvebam.</span>
	<span class="versiculo"><sup>6</sup> Deus, tu scis insipientiam meam,
et delicta mea a te non sunt abscondita.</span>
	<span class="versiculo"><sup>7</sup> Non erubescant in me, qui exspectant te,
Domine, Domine virtutum.
Non confundantur super me,
qui quaerunt te, Deus Israel.</span>
	<span class="versiculo"><sup>8</sup> Quoniam propter te sustinui opprobrium,
operuit confusio faciem meam;</span>
	<span class="versiculo"><sup>9</sup> extraneus factus sum fratribus meis
et peregrinus filiis matris meae.</span>
	<span class="versiculo"><sup>10</sup> Quoniam zelus domus tuae comedit me,
et opprobria exprobrantium tibi ceciderunt super me.</span>
	<span class="versiculo"><sup>11</sup> Et flevi in ieiunio animam meam,
et factum est in opprobrium mihi.</span>
	<span class="versiculo"><sup>12</sup> Et posui vestimentum meum cilicium,
et factus sum illis in parabolam.</span>
	<span class="versiculo"><sup>13</sup> Adversum me loquebantur, qui sedebant in porta,
et in me canebant, qui bibebant vinum.</span>
	<span class="versiculo"><sup>14</sup> Ego vero orationem meam ad te, Domine,
in tempore beneplaciti, Deus.
In multitudine misericordiae tuae exaudi me,
in veritate salutis tuae.</span>
	<span class="versiculo"><sup>15</sup> Eripe me de luto, ut non infigar,
eripiar ab iis, qui oderunt me,
et de profundis aquarum.</span>
	<span class="versiculo"><sup>16</sup> Non me demergat fluctus aquarum,
neque absorbeat me profundum,
neque urgeat super me puteus os suum.</span>
	<span class="versiculo"><sup>17</sup> Exaudi me, Domine, quoniam benigna est misericordia tua;
secundum multitudinem miserationum tuarum respice in me.</span>
	<span class="versiculo"><sup>18</sup> Et ne avertas faciem tuam a puero tuo;
quoniam tribulor, velociter exaudi me.</span>
	<span class="versiculo"><sup>19</sup> Accede ad animam meam, vindica eam,
propter inimicos meos redime me.</span>
	<span class="versiculo"><sup>20</sup> Tu scis opprobrium meum
et confusionem meam et reverentiam meam. -
In conspectu tuo sunt omnes, qui tribulant me;</span>
	<span class="versiculo"><sup>21</sup> opprobrium contrivit cor meum, et elangui.
Et sustinui, qui simul contristaretur, et non fuit,
et qui consolaretur, et non inveni.</span>
	<span class="versiculo"><sup>22</sup> Et dederunt in escam meam fel
et in siti mea potaverunt me aceto.</span>
	<span class="versiculo"><sup>23</sup> Fiat mensa eorum coram ipsis in laqueum
et in retributiones et in scandalum.</span>
	<span class="versiculo"><sup>24</sup> Obscurentur oculi eorum, ne videant,
et lumbos eorum semper infirma.</span>
	<span class="versiculo"><sup>25</sup> Effunde super eos iram tuam,
et furor irae tuae comprehendat eos.</span>
	<span class="versiculo"><sup>26</sup> Fiat commoratio eorum deserta,
et in tabernaculis eorum non sit qui inhabitet.</span>
	<span class="versiculo"><sup>27</sup> Quoniam, quem tu percussisti, persecuti sunt,
et super dolorem eius, quem vulnerasti, addiderunt.</span>
	<span class="versiculo"><sup>28</sup> Appone iniquitatem super iniquitatem eorum,
et non veniant ad iustitiam tuam.</span>
	<span class="versiculo"><sup>29</sup> Deleantur de libro viventium
et cum iustis non scribantur.</span>
	<span class="versiculo"><sup>30</sup> Ego autem sum pauper et dolens;
salus tua, Deus, suscipit me.</span>
	<span class="versiculo"><sup>31</sup> Laudabo nomen Dei cum cantico
et magnificabo eum in laude.</span>
	<span class="versiculo"><sup>32</sup> Et placebit Domino super taurum,
super vitulum cornua producentem et ungulas.</span>
	<span class="versiculo"><sup>33</sup> Videant humiles et laetentur;
quaerite Deum, et vivet cor vestrum,</span>
	<span class="versiculo"><sup>34</sup> quoniam exaudivit pauperes Dominus
et vinctos suos non despexit.</span>
	<span class="versiculo"><sup>35</sup> Laudent illum caeli et terra,
maria et omnia reptilia in eis.</span>
	<span class="versiculo"><sup>36</sup> Quoniam Deus salvam faciet Sion
et aedificabit civitates Iudae;
et inhabitabunt ibi et possidebunt eam.</span>
	<span class="versiculo"><sup>37</sup> Et semen servorum eius hereditabunt eam;
et, qui diligunt nomen eius, habitabunt in ea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
