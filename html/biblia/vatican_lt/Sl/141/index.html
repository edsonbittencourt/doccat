<div>
	<span class="capitulo">141</span>
	<span class="versiculo"><sup>1</sup> <i>PSALMUS. David</i>
.
Domine, clamavi ad te, ad me festina;
intende voci meae, cum clamo ad te.</span>
	<span class="versiculo"><sup>2</sup> Dirigatur oratio mea sicut incensum in conspectu tuo,
elevatio manuum mearum ut sacrificium vespertinum. -</span>
	<span class="versiculo"><sup>3</sup> Pone, Domine, custodiam ori meo
et vigiliam ad ostium labiorum meorum.</span>
	<span class="versiculo"><sup>4</sup> Non declines cor meum in verbum malitiae
ad machinandas machinationes in impietate
cum hominibus operantibus iniquitatem;
et non comedam ex deliciis eorum.</span>
	<span class="versiculo"><sup>5</sup> Percutiat me iustus in misericordia et increpet me;
oleum autem peccatoris non impinguet caput meum,
quoniam adhuc et oratio mea in malitiis eorum.</span>
	<span class="versiculo"><sup>6</sup> Deiecti in manus duras iudicum eorum,
audient verba mea, quoniam suavia erant.</span>
	<span class="versiculo"><sup>7</sup> Sicut frusta dolantis et dirumpentis in terra,
dissipata sunt ossa eorum ad fauces inferni.</span>
	<span class="versiculo"><sup>8</sup> Quia ad te, Domine, Domine, oculi mei;
ad te confugi, non effundas animam meam.</span>
	<span class="versiculo"><sup>9</sup> Custodi me a laqueo, quem statuerunt mihi,
et a scandalis operantium iniquitatem.</span>
	<span class="versiculo"><sup>10</sup> Cadent in retiacula sua peccatores simul,
ego autem ultra pertranseam.</span>
</div>
