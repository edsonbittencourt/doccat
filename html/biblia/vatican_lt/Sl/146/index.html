<div>
    <span class="capitulo">146</span>
    <span class="versiculo"><sup>1</sup> <i>ALLELUIA</i>
.
Lauda, anima mea, Dominum;</span>
    <span class="versiculo"><sup>2</sup> laudabo Dominum in vita mea,
psallam Deo meo, quamdiu fuero.</span>
    <span class="versiculo"><sup>3</sup> Nolite confidere in principibus,
in filiis hominum, in quibus non est salus.</span>
    <span class="versiculo"><sup>4</sup> Exibit spiritus eius, et revertetur in terram suam;
in illa die peribunt cogitationes eorum.</span>
    <span class="versiculo"><sup>5</sup> Beatus, cuius Deus Iacob est adiutor,
cuius spes in Domino Deo suo,</span>
    <span class="versiculo"><sup>6</sup> qui fecit caelum et terram,
mare et omnia, quae in eis sunt;
qui custodit veritatem in saeculum,</span>
    <span class="versiculo"><sup>7</sup> facit iudicium oppressis,
dat escam esurientibus.
Dominus solvit compeditos,</span>
    <span class="versiculo"><sup>8</sup> Dominus illuminat caecos,
Dominus erigit depressos,
Dominus diligit iustos,</span>
    <span class="versiculo"><sup>9</sup> Dominus custodit advenas,
pupillum et viduam sustentat
et viam peccatorum disperdit.</span>
    <span class="versiculo"><sup>10</sup> Regnabit Dominus in saecula,
Deus tuus, Sion,
in generationem et generationem.</span>
</div>
