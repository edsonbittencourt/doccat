<div>
	<span class="capitulo">44</span>
	<span class="versiculo"><sup>1</sup> <i>Magistro chori. Filiorum Core. Maskil.</i></span>
	<span class="versiculo"><sup>2</sup> Deus, auribus nostris audivimus;
patres nostri annuntiaverunt nobis
opus, quod operatus es in diebus eorum, in diebus antiquis.</span>
	<span class="versiculo"><sup>3</sup> Tu manu tua gentes depulisti et plantasti illos,
afflixisti populos et dilatasti eos.</span>
	<span class="versiculo"><sup>4</sup> Nec enim in gladio suo possederunt terram,
et brachium eorum non salvavit eos;
sed dextera tua et brachium tuum
et illuminatio vultus tui,
quoniam complacuisti in eis.</span>
	<span class="versiculo"><sup>5</sup> Tu es rex meus et Deus meus,
qui mandas salutes Iacob.</span>
	<span class="versiculo"><sup>6</sup> In te inimicos nostros proiecimus,
et in nomine tuo conculcavimus insurgentes in nos. -</span>
	<span class="versiculo"><sup>7</sup> Non enim in arcu meo sperabo,
et gladius meus non salvabit me.</span>
	<span class="versiculo"><sup>8</sup> Tu autem salvasti nos de affligentibus nos
et odientes nos confudisti.</span>
	<span class="versiculo"><sup>9</sup> In Deo gloriabimur tota die
et in nomine tuo confitebimur in saeculum.</span>
	<span class="versiculo"><sup>10</sup> Nunc autem reppulisti et confudisti nos
et non egredieris, Deus, cum virtutibus nostris.</span>
	<span class="versiculo"><sup>11</sup> Convertisti nos retrorsum coram inimicis nostris;
et, qui oderunt nos, diripuerunt sibi.</span>
	<span class="versiculo"><sup>12</sup> Dedisti nos tamquam oves ad vescendum
et in gentibus dispersisti nos.</span>
	<span class="versiculo"><sup>13</sup> Vendidisti populum tuum sine lucro
nec ditior factus es in commutatione eorum.</span>
	<span class="versiculo"><sup>14</sup> Posuisti nos opprobrium vicinis nostris,
subsannationem et derisum his, qui sunt in circuitu nostro.</span>
	<span class="versiculo"><sup>15</sup> Posuisti nos similitudinem in gentibus,
commotionem capitis in populis.</span>
	<span class="versiculo"><sup>16</sup> Tota die verecundia mea contra me est,
et confusio faciei meae cooperuit me</span>
	<span class="versiculo"><sup>17</sup> a voce exprobrantis et obloquentis,
a facie inimici et ultoris.</span>
	<span class="versiculo"><sup>18</sup> Haec omnia venerunt super nos, nec obliti sumus te
et inique non egimus in testamentum tuum.</span>
	<span class="versiculo"><sup>19</sup> Et non recessit retro cor nostrum,
nec declinaverunt gressus nostri a via tua;</span>
	<span class="versiculo"><sup>20</sup> sed humiliasti nos in loco vulpium
et operuisti nos umbra mortis.</span>
	<span class="versiculo"><sup>21</sup> Si obliti fuerimus nomen Dei nostri
et si expanderimus manus nostras ad deum alienum,</span>
	<span class="versiculo"><sup>22</sup> nonne Deus requiret ista?
Ipse enim novit abscondita cordis.</span>
	<span class="versiculo"><sup>23</sup> Quoniam propter te mortificamur tota die,
aestimati sumus sicut oves occisionis.</span>
	<span class="versiculo"><sup>24</sup> Evigila, quare obdormis, Domine?
Exsurge et ne repellas in finem.</span>
	<span class="versiculo"><sup>25</sup> Quare faciem tuam avertis,
oblivisceris inopiae nostrae et tribulationis nostrae?</span>
	<span class="versiculo"><sup>26</sup> Quoniam humiliata est in pulvere anima nostra,
conglutinatus est in terra venter noster.
Exsurge, Domine, adiuva nos
et redime nos propter misericordiam tuam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
