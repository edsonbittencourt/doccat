<div>
	<span class="capitulo">71</span>
	<span class="versiculo"><sup>1</sup> In te, Domine, speravi,
non confundar in aeternum.</span>
	<span class="versiculo"><sup>2</sup> In iustitia tua libera me et eripe me;
inclina ad me aurem tuam et salva me.</span>
	<span class="versiculo"><sup>3</sup> Esto mihi in rupem praesidii
et in domum munitam, ut salvum me facias,
quoniam fortitudo mea et refugium meum es tu.</span>
	<span class="versiculo"><sup>4</sup> Deus meus, eripe me de manu peccatoris
et de manu contra legem agentis et iniqui.</span>
	<span class="versiculo"><sup>5</sup> Quoniam tu es exspectatio mea, Domine;
Domine, spes mea a iuventute mea.</span>
	<span class="versiculo"><sup>6</sup> Super te innixus sum ex utero,
de ventre matris meae tu es susceptor meus;
in te laus mea semper.</span>
	<span class="versiculo"><sup>7</sup> Tamquam prodigium factus sum multis,
et tu adiutor fortis. -</span>
	<span class="versiculo"><sup>8</sup> Repleatur os meum laude tua,
tota die magnitudine tua.</span>
	<span class="versiculo"><sup>9</sup> Ne proicias me in tempore senectutis;
cum defecerit virtus mea, ne derelinquas me.</span>
	<span class="versiculo"><sup>10</sup> Quia dixerunt inimici mei mihi,
et, qui observabant animam meam,
consilium fecerunt in unum</span>
	<span class="versiculo"><sup>11</sup> dicentes: &#x201c; Deus dereliquit eum!
Persequimini et comprehendite
eum,
quia non est qui eripiat &#x201d;.</span>
	<span class="versiculo"><sup>12</sup> Deus, ne elongeris a me;
Deus meus, in auxilium meum festina.</span>
	<span class="versiculo"><sup>13</sup> Confundantur et deficiant adversantes animae meae;
operiantur confusione et pudore, qui quaerunt mala mihi.</span>
	<span class="versiculo"><sup>14</sup> Ego autem semper sperabo
et adiciam super omnem laudem tuam.</span>
	<span class="versiculo"><sup>15</sup> Os meum annuntiabit iustitiam tuam,
tota die salutare tuum:
quae dinumerare nescivi.</span>
	<span class="versiculo"><sup>16</sup> Veniam ad potentias Domini;
Domine, memorabor iustitiae tuae solius.</span>
	<span class="versiculo"><sup>17</sup> Deus, docuisti me a iuventute mea;
et usque nunc annuntiabo mirabilia tua.</span>
	<span class="versiculo"><sup>18</sup> Et usque in senectam et senium,
Deus, ne derelinquas me,
donec annuntiem brachium tuum
generationi omni, quae ventura est.
Potentia tua</span>
	<span class="versiculo"><sup>19</sup> et iustitia tua, Deus,
usque in altissima, qui fecisti magnalia:
Deus, quis similis tibi?</span>
	<span class="versiculo"><sup>20</sup> Quantas ostendisti mihi tribulationes multas et malas;
iterum vivificasti me
et de abyssis terrae iterum reduxisti me.</span>
	<span class="versiculo"><sup>21</sup> Multiplicabis magnitudinem meam et conversus consolaberis me.</span>
	<span class="versiculo"><sup>22</sup> Nam et ego confitebor tibi
in psalterio veritatem tuam, Deus meus;
psallam tibi in cithara, Sanctus Israel.</span>
	<span class="versiculo"><sup>23</sup> Exsultabunt labia mea, cum cantavero tibi,
et anima mea, quam redemisti;</span>
	<span class="versiculo"><sup>24</sup> sed et lingua mea tota die meditabitur iustitiam tuam,
cum confusi et reveriti fuerint, qui quaerunt mala mihi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
