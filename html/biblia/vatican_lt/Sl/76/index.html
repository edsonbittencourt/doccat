<div>
	<span class="capitulo">76</span>
	<span class="versiculo"><sup>1</sup> <i>Magistro chori. Fidibus. PSALMUS. Asaph. Canticum</i>
.</span>
	<span class="versiculo"><sup>2</sup> Notus in Iudaea Deus,
in Israel magnum nomen eius.</span>
	<span class="versiculo"><sup>3</sup> Et est in Salem tabernaculum eius,
et habitatio eius in Sion.</span>
	<span class="versiculo"><sup>4</sup> Ibi confregit coruscationes arcus,
scutum, gladium et bellum.</span>
	<span class="versiculo"><sup>5</sup> Illuminans tu, Mirabilis,
a montibus direptionis.</span>
	<span class="versiculo"><sup>6</sup> Spoliati sunt potentes corde, dormierunt somnum suum,
et non invenerunt omnes viri fortes manus suas.</span>
	<span class="versiculo"><sup>7</sup> Ab increpatione tua, Deus Iacob,
dormitaverunt auriga et equus.</span>
	<span class="versiculo"><sup>8</sup> Tu terribilis es, et quis resistet tibi?
Ex tunc ira tua.</span>
	<span class="versiculo"><sup>9</sup> De caelo auditum fecisti iudicium;
terra tremuit et quievit,</span>
	<span class="versiculo"><sup>10</sup> cum exsurgeret in iudicium Deus,
ut salvos faceret omnes mansuetos terrae.</span>
	<span class="versiculo"><sup>11</sup> Quoniam furor hominis confitebitur tibi,
et reliquiae furoris diem festum agent tibi.</span>
	<span class="versiculo"><sup>12</sup> Vovete et reddite Domino Deo vestro;
omnes in circuitu eius afferant munera Terribili,</span>
	<span class="versiculo"><sup>13</sup> ei, qui aufert spiritum principum,
terribili apud reges terrae.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
