<div>
	<span class="capitulo">80</span>
	<span class="versiculo"><sup>1</sup> <i>Magistro chori. Secundum &quot; Lilium praecepti &quot;. Asaph. PSALMUS</i>
.</span>
	<span class="versiculo"><sup>2</sup> Qui pascis Israel, intende,
qui deducis velut ovem Ioseph.
Qui sedes super cherubim, effulge</span>
	<span class="versiculo"><sup>3</sup> coram Ephraim, Beniamin et Manasse.
Excita potentiam tuam et veni,
ut salvos facias nos.</span>
	<span class="versiculo"><sup>4</sup> Deus, converte nos,
illustra faciem tuam, et salvi erimus.</span>
	<span class="versiculo"><sup>5</sup> Domine, Deus virtutum,
quousque irasceris super orationem populi tui?</span>
	<span class="versiculo"><sup>6</sup> Cibasti nos pane lacrimarum
et potum dedisti nobis in lacrimis copiose.</span>
	<span class="versiculo"><sup>7</sup> Posuisti nos in contradictionem vicinis nostris,
et inimici nostri subsannaverunt nos.</span>
	<span class="versiculo"><sup>8</sup> Deus virtutum, converte nos,
illustra faciem tuam, et salvi erimus.</span>
	<span class="versiculo"><sup>9</sup> Vineam de Aegypto transtulisti,
eiecisti gentes et plantasti eam.</span>
	<span class="versiculo"><sup>10</sup> Purgasti locum in conspectu eius,
plantasti radices eius, et implevit terram.</span>
	<span class="versiculo"><sup>11</sup> Operti sunt montes umbra eius,
et ramis eius cedri Dei;</span>
	<span class="versiculo"><sup>12</sup> extendit palmites suos usque ad mare
et usque ad flumen propagines suas.</span>
	<span class="versiculo"><sup>13</sup> Ut quid destruxisti maceriam eius,
et vindemiant eam omnes, qui praetergrediuntur viam?</span>
	<span class="versiculo"><sup>14</sup> Exterminavit eam aper de silva,
et singularis ferus depastus est eam.</span>
	<span class="versiculo"><sup>15</sup> Deus virtutum, convertere,
respice de caelo et vide et visita vineam istam.</span>
	<span class="versiculo"><sup>16</sup> Et protege eam, quam plantavit dextera tua,
et super filium hominis, quem confirmasti tibi.</span>
	<span class="versiculo"><sup>17</sup> Incensa est igni et suffossa;
ab increpatione vultus tui peribunt.</span>
	<span class="versiculo"><sup>18</sup> Fiat manus tua super virum dexterae tuae,
super filium hominis, quem confirmasti tibi.</span>
	<span class="versiculo"><sup>19</sup> Et non discedemus a te, vivificabis nos,
et nomen tuum invocabimus.</span>
	<span class="versiculo"><sup>20</sup> Domine, Deus virtutum, converte nos
et illustra faciem tuam, et salvi erimus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
