<div>
	<span class="capitulo">83</span>
	<span class="versiculo"><sup>1</sup> <i>Canticum. PSALMUS. Asaph</i>
.</span>
	<span class="versiculo"><sup>2</sup> Deus, ne quiescas, ne taceas
neque compescaris, Deus,</span>
	<span class="versiculo"><sup>3</sup> quoniam ecce inimici tui fremuerunt,
et, qui oderunt te, extulerunt caput.</span>
	<span class="versiculo"><sup>4</sup> Adversus populum tuum malignaverunt consilium
et cogitaverunt adversus eos, quos abscondisti tibi.</span>
	<span class="versiculo"><sup>5</sup> Dixerunt: &#x201c; Venite, et disperdamus eos de gente,
et non memoretur nomen Israel ultra! &#x201d;.</span>
	<span class="versiculo"><sup>6</sup> Quoniam cogitaverunt unanimiter,
adversum te testamentum statuerunt:</span>
	<span class="versiculo"><sup>7</sup> tabernacula Idumaeorum et Ismaelitae,
Moab et Agareni,</span>
	<span class="versiculo"><sup>8</sup> Gebal et Ammon et Amalec,
Philistaea cum habitantibus Tyrum.</span>
	<span class="versiculo"><sup>9</sup> Etenim Assur sociabatur cum illis;
facti sunt in adiutorium filiis Lot.</span>
	<span class="versiculo"><sup>10</sup> Fac illis sicut Madian et Sisarae,
sicut Iabin in torrente Cison.</span>
	<span class="versiculo"><sup>11</sup> Disperierunt in Endor,
facti sunt ut stercus super terram.</span>
	<span class="versiculo"><sup>12</sup> Pone duces eorum sicut Oreb et Zeb
et Zebee et Salmana, omnes principes eorum,</span>
	<span class="versiculo"><sup>13</sup> qui dixerunt:
&#x201c; Hereditate possideamus pascua Dei! &#x201d;.</span>
	<span class="versiculo"><sup>14</sup> Deus meus, pone illos ut rotam
et sicut stipulam ante ventum.</span>
	<span class="versiculo"><sup>15</sup> Sicut ignis, qui comburit silvam,
et sicut flamma devorans montes,</span>
	<span class="versiculo"><sup>16</sup> ita persequeris illos in tempestate tua
et in procella tua turbabis eos.</span>
	<span class="versiculo"><sup>17</sup> Imple facies eorum ignominia,
et quaerent nomen tuum, Domine.</span>
	<span class="versiculo"><sup>18</sup> Erubescant et conturbentur in saeculum saeculi
et confundantur et pereant;</span>
	<span class="versiculo"><sup>19</sup> et cognoscant quia nomen tibi Dominus:
tu solus Altissimus super omnem terram.</span>
</div>
