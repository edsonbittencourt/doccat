<div>
    <span class="capitulo">33</span>
    <span class="versiculo"><sup>1</sup> Exsultate, iusti, in Domino;
rectos decet collaudatio.</span>
    <span class="versiculo"><sup>2</sup> Confitemini Domino in cithara,
in psalterio decem chordarum psallite illi.</span>
    <span class="versiculo"><sup>3</sup> Cantate ei canticum novum,
bene psallite ei in vociferatione,</span>
    <span class="versiculo"><sup>4</sup> quia rectum est verbum Domini,
et omnia opera eius in fide.</span>
    <span class="versiculo"><sup>5</sup> Diligit iustitiam et iudicium;
misericordia Domini plena est terra.</span>
    <span class="versiculo"><sup>6</sup> Verbo Domini caeli facti sunt,
et spiritu oris eius omnis virtus eorum.</span>
    <span class="versiculo"><sup>7</sup> Congregans sicut in utre aquas maris,
ponens in thesauris abyssos.</span>
    <span class="versiculo"><sup>8</sup> Timeat Dominum omnis terra,
a facie autem eius formident omnes inhabitantes orbem.</span>
    <span class="versiculo"><sup>9</sup> Quoniam ipse dixit, et facta sunt,
ipse mandavit, et creata sunt.</span>
    <span class="versiculo"><sup>10</sup> Dominus dissipat consilia gentium,
irritas facit cogitationes populorum.</span>
    <span class="versiculo"><sup>11</sup> Consilium autem Domini in aeternum manet,
cogitationes cordis eius in generatione et generationem.</span>
    <span class="versiculo"><sup>12</sup> Beata gens, cui Dominus est Deus,
populus, quem elegit in hereditatem sibi.</span>
    <span class="versiculo"><sup>13</sup> De caelo respexit Dominus,
vidit omnes filios hominum.</span>
    <span class="versiculo"><sup>14</sup> De loco habitaculi sui respexit
super omnes, qui habitant terram,</span>
    <span class="versiculo"><sup>15</sup> qui finxit singillatim corda eorum,
qui intellegit omnia opera eorum.</span>
    <span class="versiculo"><sup>16</sup> Non salvatur rex per multam virtutem,
et gigas non liberabitur in multitudine virtutis suae.</span>
    <span class="versiculo"><sup>17</sup> Fallax equus ad salutem,
in abundantia autem virtutis suae non salvabit.</span>
    <span class="versiculo"><sup>18</sup> Ecce oculi Domini super metuentes eum,
in eos, qui sperant super misericordia eius,</span>
    <span class="versiculo"><sup>19</sup> ut eruat a morte animas eorum
et alat eos in fame.</span>
    <span class="versiculo"><sup>20</sup> Anima nostra sustinet Dominum,
quoniam adiutor et protector noster est;</span>
    <span class="versiculo"><sup>21</sup> quia in eo laetabitur cor nostrum,
et in nomine sancto eius speravimus.</span>
    <span class="versiculo"><sup>22</sup> Fiat misericordia tua, Domine, super nos,
quemadmodum speravimus in te.</span>
</div>
