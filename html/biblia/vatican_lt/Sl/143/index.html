<div>
	<span class="capitulo">143</span>
	<span class="versiculo"><sup>1</sup> <i>PSALMUS. David</i>
.
Domine, exaudi orationem meam, auribus percipe obsecrationem meam in veritate tua;
exaudi me in tua iustitia.</span>
	<span class="versiculo"><sup>2</sup> Et non intres in iudicium cum servo tuo,
quia non iustificabitur in conspectu tuo omnis vivens.</span>
	<span class="versiculo"><sup>3</sup> Quia persecutus est inimicus animam meam,
contrivit in terra vitam meam,
collocavit me in obscuris sicut mortuos a saeculo.</span>
	<span class="versiculo"><sup>4</sup> Et anxiatus est in me spiritus meus,
in medio mei obriguit cor meum.</span>
	<span class="versiculo"><sup>5</sup> Memor fui dierum antiquorum,
meditatus sum in omnibus operibus tuis,
in factis manuum tuarum recogitabam.</span>
	<span class="versiculo"><sup>6</sup> Expandi manus meas ad te,
anima mea sicut terra sine aqua tibi.</span>
	<span class="versiculo"><sup>7</sup> Velociter exaudi me, Domine;
defecit spiritus meus.
Non abscondas faciem tuam a me,
ne similis fiam descendentibus in lacum.</span>
	<span class="versiculo"><sup>8</sup> Auditam fac mihi mane misericordiam tuam,
quia in te speravi.
Notam fac mihi viam, in qua ambulem,
quia ad te levavi animam meam.</span>
	<span class="versiculo"><sup>9</sup> Eripe me de inimicis meis,
Domine, ad te confugi.</span>
	<span class="versiculo"><sup>10</sup> Doce me facere voluntatem tuam,
quia Deus meus es tu.
Spiritus tuus bonus deducet me in terram rectam;</span>
	<span class="versiculo"><sup>11</sup> propter nomen tuum, Domine, vivificabis me.
In iustitia tua educes de tribulatione animam meam</span>
	<span class="versiculo"><sup>12</sup> et in misericordia tua disperdes inimicos meos;
et perdes omnes, qui tribulant animam meam,
quoniam ego servus tuus sum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
