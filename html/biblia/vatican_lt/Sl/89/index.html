<div>
	<span class="capitulo">89</span>
	<span class="versiculo"><sup>1</sup> <i>Maskil. Ethan Ezrahitae</i>
.</span>
	<span class="versiculo"><sup>2</sup> Misericordias Domini in aeternum cantabo;
in generationem et generationem
annuntiabo veritatem tuam in ore meo.</span>
	<span class="versiculo"><sup>3</sup> Quoniam dixisti: &#x201c; In aeternum misericordia aedificabitur &#x201d;,
in caelis firmabitur veritas tua.</span>
	<span class="versiculo"><sup>4</sup> &#x201c; Disposui testamentum electo meo,
iuravi David servo meo:</span>
	<span class="versiculo"><sup>5</sup> Usque in aeternum confirmabo semen tuum
et aedificabo in generationem et generationem sedem tuam &#x201d;.</span>
	<span class="versiculo"><sup>6</sup> Confitebuntur caeli mirabilia tua, Domine,
etenim veritatem tuam in ecclesia sanctorum.</span>
	<span class="versiculo"><sup>7</sup> Quoniam quis in nubibus aequabitur Domino,
similis erit Domino in filiis Dei?</span>
	<span class="versiculo"><sup>8</sup> Deus, metuendus in consilio sanctorum,
magnus et terribilis super omnes, qui in circuitu eius sunt.</span>
	<span class="versiculo"><sup>9</sup> Domine, Deus virtutum, quis similis tibi?
Potens es, Domine, et veritas tua in circuitu tuo.</span>
	<span class="versiculo"><sup>10</sup> Tu dominaris superbiae maris,
elationes fluctuum eius tu mitigas.</span>
	<span class="versiculo"><sup>11</sup> Tu conculcasti sicut vulneratum Rahab,
in brachio virtutis tuae dispersisti inimicos tuos.</span>
	<span class="versiculo"><sup>12</sup> Tui sunt caeli, et tua est terra,
orbem terrae et plenitudinem eius tu fundasti;</span>
	<span class="versiculo"><sup>13</sup> Aquilonem et austrum tu creasti,
Thabor et Hermon in nomine tuo exsultabunt.</span>
	<span class="versiculo"><sup>14</sup> Tibi brachium cum potentia;
firma est manus tua, et exaltata dextera tua.</span>
	<span class="versiculo"><sup>15</sup> Iustitia et iudicium firmamentum sedis tuae.
Misericordia et veritas praecedent faciem tuam.</span>
	<span class="versiculo"><sup>16</sup> Beatus populus, qui scit iubilationem.
Domine, in lumine vultus tui ambulabunt</span>
	<span class="versiculo"><sup>17</sup> et in nomine tuo exsultabunt tota die et in iustitia tua exaltabuntur,</span>
	<span class="versiculo"><sup>18</sup> quoniam decor virtutis eorum tu es,
et in beneplacito tuo exaltabitur cornu nostrum.</span>
	<span class="versiculo"><sup>19</sup> Quia Domini est scutum nostrum,
et Sancti Israel rex noster.</span>
	<span class="versiculo"><sup>20</sup> Tunc locutus es in visione sanctis tuis et dixisti:
&#x201c; Posui adiutorium in potente
et exaltavi electum de plebe.</span>
	<span class="versiculo"><sup>21</sup> Inveni David servum meum;
oleo sancto meo unxi eum.</span>
	<span class="versiculo"><sup>22</sup> Manus enim mea firma erit cum eo, et brachium meum confortabit eum.</span>
	<span class="versiculo"><sup>23</sup> Nihil proficiet inimicus in eo,
et filius iniquitatis non opprimet eum.</span>
	<span class="versiculo"><sup>24</sup> Et concidam a facie ipsius inimicos eius
et odientes eum percutiam.</span>
	<span class="versiculo"><sup>25</sup> Et veritas mea et misericordia mea cum ipso,
et in nomine meo exaltabitur cornu eius.</span>
	<span class="versiculo"><sup>26</sup> Et ponam super mare manum eius
et super flumina dexteram eius.</span>
	<span class="versiculo"><sup>27</sup> Ipse invocabit me: &#x201c;Pater meus es tu,
Deus meus et refugium salutis meae&#x201d;.</span>
	<span class="versiculo"><sup>28</sup> Et ego primogenitum ponam illum,
excelsum prae regibus terrae.</span>
	<span class="versiculo"><sup>29</sup> In aeternum servabo illi misericordiam meam;
et testamentum meum fidele ipsi.</span>
	<span class="versiculo"><sup>30</sup> Et ponam in saeculum saeculi semen eius;
et thronum eius sicut dies caeli.</span>
	<span class="versiculo"><sup>31</sup> Si autem dereliquerint filii eius legem meam
et in iudiciis meis non ambulaverint,</span>
	<span class="versiculo"><sup>32</sup> si iustificationes meas profanaverint
et mandata mea non custodierint,</span>
	<span class="versiculo"><sup>33</sup> visitabo in virga delictum eorum
et in verberibus iniquitatem eorum.</span>
	<span class="versiculo"><sup>34</sup> Misericordiam autem meam non avertam ab eo
neque mentiar in veritate mea.</span>
	<span class="versiculo"><sup>35</sup> Non profanabo testamentum meum et, quae procedunt de labiis meis, non faciam irrita.</span>
	<span class="versiculo"><sup>36</sup> Semel iuravi in sancto meo: David non mentiar.</span>
	<span class="versiculo"><sup>37</sup> Semen eius in aeternum manebit,
et thronus eius sicut sol in conspectu meo</span>
	<span class="versiculo"><sup>38</sup> et sicut luna firmus stabit in aeternum
et testis in caelo fidelis &#x201d;.</span>
	<span class="versiculo"><sup>39</sup> Tu vero reppulisti et reiecisti,
iratus es contra christum tuum;</span>
	<span class="versiculo"><sup>40</sup> evertisti testamentum servi tui,
profanasti in terram diadema eius.</span>
	<span class="versiculo"><sup>41</sup> Destruxisti omnes muros eius,
posuisti munitiones eius in ruinas.</span>
	<span class="versiculo"><sup>42</sup> Diripuerunt eum omnes transeuntes viam,
factus est opprobrium vicinis suis.</span>
	<span class="versiculo"><sup>43</sup> Exaltasti dexteram deprimentium eum,
laetificasti omnes inimicos eius.</span>
	<span class="versiculo"><sup>44</sup> Avertisti aciem gladii eius
et non es auxiliatus ei in bello.</span>
	<span class="versiculo"><sup>45</sup> Finem posuisti splendori eius
et sedem eius in terram collisisti.</span>
	<span class="versiculo"><sup>46</sup> Minorasti dies iuventutis eius,
perfudisti eum confusione.</span>
	<span class="versiculo"><sup>47</sup> Usquequo, Domine, absconderis in finem,
exardescet sicut ignis ira tua?</span>
	<span class="versiculo"><sup>48</sup> Memorare, quam brevis mea substantia.
Ad quam vanitatem creasti omnes filios hominum?</span>
	<span class="versiculo"><sup>49</sup> Quis est homo, qui vivet et non videbit mortem,
eruet animam suam de manu inferi?</span>
	<span class="versiculo"><sup>50</sup> Ubi sunt misericordiae tuae antiquae, Domine,
sicut iurasti David in veritate tua?</span>
	<span class="versiculo"><sup>51</sup> Memor esto, Domine, opprobrii servorum tuorum,
quod continui in sinu meo, multarum gentium,</span>
	<span class="versiculo"><sup>52</sup> quo exprobraverunt inimici tui, Domine,
quo exprobraverunt vestigia christi tui.</span>
	<span class="versiculo"><sup>53</sup> Benedictus Dominus in aeternum. Fiat, fiat.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
