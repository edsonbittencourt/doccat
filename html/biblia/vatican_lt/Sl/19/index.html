<div>
	<span class="capitulo">19</span>
	<span class="versiculo"><sup>1</sup> <i>Magistro chori. PSALMUS. David</i>
.</span>
	<span class="versiculo"><sup>2</sup> Caeli enarrant gloriam Dei,
et opera manuum eius annuntiat firmamentum.</span>
	<span class="versiculo"><sup>3</sup> Dies diei eructat verbum,
et nox nocti indicat scientiam.</span>
	<span class="versiculo"><sup>4</sup> Non sunt loquelae neque sermones,
quorum non intellegantur voces:</span>
	<span class="versiculo"><sup>5</sup> in omnem terram exivit sonus eorum,
et in fines orbis terrae verba eorum.</span>
	<span class="versiculo"><sup>6</sup> Soli posuit tabernaculum in eis,
et ipse, tamquam sponsus procedens de thalamo suo,
exsultavit ut gigas ad currendam viam.</span>
	<span class="versiculo"><sup>7</sup> A finibus caelorum egressio eius,
et occursus eius usque ad fines eorum,
nec est quod se abscondat a calore eius.</span>
	<span class="versiculo"><sup>8</sup> Lex Domini immaculata, reficiens animam,
testimonium Domini fidele, sapientiam praestans parvulis.</span>
	<span class="versiculo"><sup>9</sup> Iustitiae Domini rectae, laetificantes corda,
praeceptum Domini lucidum, illuminans oculos.</span>
	<span class="versiculo"><sup>10</sup> Timor Domini mundus, permanens in saeculum saeculi;
iudicia Domini vera, iusta omnia simul,</span>
	<span class="versiculo"><sup>11</sup> desiderabilia super aurum et lapidem pretiosum multum,
et dulciora super mel et favum stillantem.</span>
	<span class="versiculo"><sup>12</sup> Etenim servus tuus eruditur in eis;
in custodiendis illis retributio multa.</span>
	<span class="versiculo"><sup>13</sup> Errores quis intellegit?
Ab occultis munda me</span>
	<span class="versiculo"><sup>14</sup> et a superbia custodi servum tuum, ne dominetur mei,
Tunc immaculatus ero
et emundabor a delicto maximo.</span>
	<span class="versiculo"><sup>15</sup> Sint ut complaceant eloquia oris mei,
et meditatio cordis mei in conspectu tuo.
Domine, adiutor meus et redemptor meus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
