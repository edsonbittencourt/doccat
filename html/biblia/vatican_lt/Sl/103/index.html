<div>
    <span class="capitulo">103</span>
    <span class="versiculo"><sup>1</sup> <i>David</i>
.
Benedic, anima mea, Domino,
et omnia, quae intra me sunt, nomini sancto eius.</span>
    <span class="versiculo"><sup>2</sup> Benedic, anima mea, Domino
et noli oblivisci omnes retributiones eius.</span>
    <span class="versiculo"><sup>3</sup> Qui propitiatur omnibus iniquitatibus tuis,
qui sanat omnes infirmitates tuas;</span>
    <span class="versiculo"><sup>4</sup> qui redimit de interitu vitam tuam,
qui coronat te in misericordia et miserationibus;</span>
    <span class="versiculo"><sup>5</sup> qui replet in bonis aetatem tuam:
renovabitur ut aquilae iuventus tua.</span>
    <span class="versiculo"><sup>6</sup> Faciens iustitias Dominus
et iudicium omnibus iniuriam patientibus.</span>
    <span class="versiculo"><sup>7</sup> Notas fecit vias suas Moysi,
filiis Israel adinventiones suas. -</span>
    <span class="versiculo"><sup>8</sup> Miserator et misericors Dominus,
longanimis et multae misericordiae.</span>
    <span class="versiculo"><sup>9</sup> Non in perpetuum contendet
neque in aeternum irascetur.</span>
    <span class="versiculo"><sup>10</sup> Non secundum peccata nostra fecit nobis
neque secundum iniquitates nostras retribuit nobis.</span>
    <span class="versiculo"><sup>11</sup> Quoniam, quantum exaltatur caelum a terra,
praevaluit misericordia eius super timentes eum;</span>
    <span class="versiculo"><sup>12</sup> quantum distat ortus ab occidente,
longe fecit a nobis iniquitates nostras.</span>
    <span class="versiculo"><sup>13</sup> Quomodo miseretur pater filiorum,
misertus est Dominus timentibus se.</span>
    <span class="versiculo"><sup>14</sup> Quoniam ipse cognovit figmentum nostrum,
recordatus est quoniam pulvis sumus.</span>
    <span class="versiculo"><sup>15</sup> Homo: sicut fenum dies eius,
tamquam flos agri sic efflorebit.</span>
    <span class="versiculo"><sup>16</sup> Spirat ventus in illum, et non subsistet,
et non cognoscet eum amplius locus eius.</span>
    <span class="versiculo"><sup>17</sup> Misericordia autem Domini ab aeterno
et usque in aeternum super timentes eum;
et iustitia illius in filios filiorum,</span>
    <span class="versiculo"><sup>18</sup> in eos, qui servant testamentum eius
et memores sunt mandatorum ipsius ad faciendum ea.</span>
    <span class="versiculo"><sup>19</sup> Dominus in caelo paravit sedem suam,
et regnum ipsius omnibus dominabitur.</span>
    <span class="versiculo"><sup>20</sup> Benedicite Domino, omnes angeli eius, potentes virtute, facientes verbum illius
in audiendo vocem sermonum eius.</span>
    <span class="versiculo"><sup>21</sup> Benedicite Domino, omnes virtutes eius,
ministri eius, qui facitis voluntatem eius.</span>
    <span class="versiculo"><sup>22</sup> Benedicite Domino, omnia opera eius,
in omni loco dominationis eius.
Benedic, anima mea, Domino.</span>
</div>
