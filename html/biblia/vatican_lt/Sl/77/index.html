<div>
    <span class="capitulo">77</span>
    <span class="versiculo"><sup>1</sup> <i>Magistro chori. Secundum Idithun. Asaph. PSALMUS</i>
.</span>
    <span class="versiculo"><sup>2</sup> Voce mea ad Dominum clamavi;
voce mea ad Deum, et intendit mihi.</span>
    <span class="versiculo"><sup>3</sup> In die tribulationis meae Deum exquisivi,
manus meae nocte expansae sunt
et non fatigantur.
Renuit consolari anima mea;</span>
    <span class="versiculo"><sup>4</sup> memor sum Dei et ingemisco,
exerceor, et deficit spiritus meus.</span>
    <span class="versiculo"><sup>5</sup> Vigiles tenuisti palpebras oculi mei; turbatus sum et non sum locutus.</span>
    <span class="versiculo"><sup>6</sup> Cogitavi dies antiquos
et annos aeternos in mente habui.</span>
    <span class="versiculo"><sup>7</sup> Meditatus sum nocte cum corde meo
et exercitabar et scobebam spiritum meum.</span>
    <span class="versiculo"><sup>8</sup> Numquid in aeternum proiciet Deus,
aut non apponet, ut complacitior sit adhuc?</span>
    <span class="versiculo"><sup>9</sup> Aut deficiet in finem misericordia sua,
cessabit verbum a generatione in generationem?</span>
    <span class="versiculo"><sup>10</sup> Aut obliviscetur misereri Deus,
aut continebit in ira sua misericordias suas?</span>
    <span class="versiculo"><sup>11</sup> Et dixi: &#x201c; Hoc vulnus meum:
mutatio dexterae Excelsi &#x201d;.</span>
    <span class="versiculo"><sup>12</sup> Memor ero operum Domini,
memor ero ab initio mirabilium tuorum.</span>
    <span class="versiculo"><sup>13</sup> Et meditabor in omnibus operibus tuis
et in adinventionibus tuis exercebor.</span>
    <span class="versiculo"><sup>14</sup> Deus, in sancto via tua;
quis deus magnus sicut Deus noster?</span>
    <span class="versiculo"><sup>15</sup> Tu es Deus, qui facis mirabilia,
notam fecisti in populis virtutem tuam.</span>
    <span class="versiculo"><sup>16</sup> Redemisti in brachio tuo populum tuum,
filios Iacob et Ioseph.</span>
    <span class="versiculo"><sup>17</sup> Viderunt te aquae, Deus,
viderunt te aquae et doluerunt;
etenim commotae sunt abyssi.</span>
    <span class="versiculo"><sup>18</sup> Effuderunt aquas nubila,
vocem dederunt nubes,
etenim sagittae tuae transeunt.</span>
    <span class="versiculo"><sup>19</sup> Vox tonitrui tui in rota;
illuxerunt coruscationes tuae orbi terrae,
commota est et contremuit terra.</span>
    <span class="versiculo"><sup>20</sup> In mari via tua, et semitae tuae in aquis multis;
et vestigia tua non cognoscuntur.</span>
    <span class="versiculo"><sup>21</sup> Deduxisti sicut oves populum tuum
in manu Moysi et Aaron.</span>
</div>
