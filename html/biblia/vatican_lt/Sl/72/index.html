<div>
	<span class="capitulo">72</span>
	<span class="versiculo"><sup>1</sup> <i>Salomonis</i>
.
Deus, iudicium tuum regi da
et iustitiam tuam filio regis;</span>
	<span class="versiculo"><sup>2</sup> iudicet populum tuum in iustitia
et pauperes tuos in iudicio.</span>
	<span class="versiculo"><sup>3</sup> Afferant montes pacem populo,
et colles iustitiam.</span>
	<span class="versiculo"><sup>4</sup> Iudicabit pauperes populi
et salvos faciet filios inopis
et humiliabit calumniatorem.</span>
	<span class="versiculo"><sup>5</sup> Et permanebit cum sole et ante lunam
in generatione et generationem.</span>
	<span class="versiculo"><sup>6</sup> Descendet sicut pluvia in gramen,
et sicut imber irrigans terram.</span>
	<span class="versiculo"><sup>7</sup> Florebit in diebus eius iustitia et abundantia pacis,
donec auferatur luna.</span>
	<span class="versiculo"><sup>8</sup> Et dominabitur a mari usque ad mare
et a flumine usque ad terminos orbis terrarum.</span>
	<span class="versiculo"><sup>9</sup> Coram illo procident incolae deserti,
et inimici eius terram lingent.</span>
	<span class="versiculo"><sup>10</sup> Reges Tharsis et insulae munera offerent,
reges Arabum et Saba dona adducent.</span>
	<span class="versiculo"><sup>11</sup> Et adorabunt eum omnes reges,
omnes gentes servient ei.</span>
	<span class="versiculo"><sup>12</sup> Quia liberabit inopem clamantem
et pauperem, cui non erat adiutor.</span>
	<span class="versiculo"><sup>13</sup> Parcet pauperi et inopi
et animas pauperum salvas faciet.</span>
	<span class="versiculo"><sup>14</sup> Ex oppressione et violentia redimet animas eorum,
et pretiosus erit sanguis eorum coram illo. -</span>
	<span class="versiculo"><sup>15</sup> Et vivet, et dabitur ei de auro Arabiae,
et orabunt pro ipso semper;
tota die benedicent ei.</span>
	<span class="versiculo"><sup>16</sup> Et erit ubertas frumenti in terra,
in summis montium fluctuabit,
sicut Libanus fructus eius;
et florebunt de civitate sicut fenum terrae.</span>
	<span class="versiculo"><sup>17</sup> Sit nomen eius benedictum in saecula,
ante solem permanebit nomen eius.
Et benedicentur in ipso omnes tribus terrae,
omnes gentes magnificabunt eum.</span>
	<span class="versiculo"><sup>18</sup> Benedictus Dominus Deus, Deus Israel,
qui facit mirabilia solus.</span>
	<span class="versiculo"><sup>19</sup> Et benedictum nomen maiestatis eius in aeternum;
et replebitur maiestate eius omnis terra. Fiat, fiat.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
