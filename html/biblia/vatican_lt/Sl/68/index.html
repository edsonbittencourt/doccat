<div>
	<span class="capitulo">68</span>
	<span class="versiculo"><sup>1</sup> <i>Magistro chori. David. PSALMUS. Canticum</i>
.</span>
	<span class="versiculo"><sup>2</sup> Exsurgit Deus, et dissipantur inimici eius;
et fugiunt, qui oderunt eum, a facie eius.</span>
	<span class="versiculo"><sup>3</sup> Sicut dissipatur fumus, tu dissipas;
sicut fluit cera a facie ignis,
sic pereunt peccatores a facie Dei.</span>
	<span class="versiculo"><sup>4</sup> Et iusti laetentur et exsultent in conspectu Dei
et delectentur in laetitia.</span>
	<span class="versiculo"><sup>5</sup> Cantate Deo, psalmum dicite nomini eius;
iter facite ei, qui fertur super nubes:
Dominus nomen illi.
Iubilate in conspectu eius;</span>
	<span class="versiculo"><sup>6</sup> pater orphanorum et iudex viduarum,
Deus in habitaculo sancto suo.</span>
	<span class="versiculo"><sup>7</sup> Deus, qui inhabitare facit desolatos in domo,
qui educit vinctos in prosperitatem;
verumtamen rebelles habitabunt in arida terra. -</span>
	<span class="versiculo"><sup>8</sup> Deus, cum egredereris in conspectu populi tui,
cum pertransires in deserto,</span>
	<span class="versiculo"><sup>9</sup> terra mota est, etiam caeli distillaverunt
a facie Dei Sinai, a facie Dei Israel.</span>
	<span class="versiculo"><sup>10</sup> Pluviam voluntariam effundebas, Deus;
hereditatem tuam infirmatam, tu refecisti eam.</span>
	<span class="versiculo"><sup>11</sup> Animalia tua habitabant in ea,
parasti in bonitate tua pauperi, Deus.</span>
	<span class="versiculo"><sup>12</sup> Dominus dat verbum;
virgines annuntiantes bona sunt agmen ingens:</span>
	<span class="versiculo"><sup>13</sup> &#x201c; Reges exercituum fugiunt, fugiunt,
et species domus dividit spolia.</span>
	<span class="versiculo"><sup>14</sup> Et vos dormitis inter medias caulas:
alae columbae nitent argento,
et pennae eius pallore auri.</span>
	<span class="versiculo"><sup>15</sup> Dum dispergit Omnipotens reges super eam,
nive dealbatur Selmon &#x201d;.</span>
	<span class="versiculo"><sup>16</sup> Mons Dei mons Basan,
mons cacuminum mons Basan.</span>
	<span class="versiculo"><sup>17</sup> Ut quid invidetis, montes cacuminum,
monti, in quo beneplacitum est Deo inhabitare?
Etenim Dominus habitabit in finem.</span>
	<span class="versiculo"><sup>18</sup> Currus Dei decem milia milium:
Dominus venit de Sinai in sancta.</span>
	<span class="versiculo"><sup>19</sup> Ascendisti in altum, captivam duxisti captivitatem;
accepisti in donum homines,
ut etiam rebelles habitent apud Dominum Deum.</span>
	<span class="versiculo"><sup>20</sup> Benedictus Dominus die cotidie;
portabit nos Deus salutarium nostrorum.</span>
	<span class="versiculo"><sup>21</sup> Deus noster, Deus ad salvandum;
et Domini, Domini exitus mortis.</span>
	<span class="versiculo"><sup>22</sup> Verumtamen Deus confringet capita inimicorum suorum,
verticem capillatum perambulantium in delictis suis.</span>
	<span class="versiculo"><sup>23</sup> Dixit Dominus: &#x201c; Ex Basan reducam,
reducam de profundo maris,</span>
	<span class="versiculo"><sup>24</sup> ut intingatur pes tuus in sanguine,
lingua canum tuorum ex inimicis portionem inveniat &#x201d;.</span>
	<span class="versiculo"><sup>25</sup> Viderunt ingressus tuos, Deus,
ingressus Dei mei, regis mei in sancta.</span>
	<span class="versiculo"><sup>26</sup> Praecedunt cantores, postremi veniunt psallentes.
in medio iuvenculae tympanistriae.</span>
	<span class="versiculo"><sup>27</sup> &#x201c; In ecclesiis benedicite Deo,
Domino, vos de fontibus Israel &#x201d;.</span>
	<span class="versiculo"><sup>28</sup> Ibi Beniamin adulescentulus ducens eos,
principes Iudae cum turma sua,
principes Zabulon, principes
Nephthali.</span>
	<span class="versiculo"><sup>29</sup> Manda, Deus, virtuti tuae;
confirma hoc, Deus, quod operatus es in nobis.</span>
	<span class="versiculo"><sup>30</sup> A templo tuo in Ierusalem
tibi afferent reges munera.</span>
	<span class="versiculo"><sup>31</sup> Increpa feram arundinis,
congregationem taurorum in vitulis populorum:
prosternant se cum laminis argenti.
Dissipa gentes, quae bella volunt.</span>
	<span class="versiculo"><sup>32</sup> Venient optimates ex Aegypto,
Aethiopia praeveniet manus suas Deo.</span>
	<span class="versiculo"><sup>33</sup> Regna terrae, cantate Deo,
psallite Domino, psallite Deo,</span>
	<span class="versiculo"><sup>34</sup> qui fertur super caelum caeli ad orientem;
ecce dabit vocem suam, vocem virtutis.</span>
	<span class="versiculo"><sup>35</sup> Tribuite virtutem Deo.
Super Israel magnificentia eius,
et virtus eius in nubibus.</span>
	<span class="versiculo"><sup>36</sup> Mirabilis, Deus, de sanctuario tuo!
Deus Israel ipse tribuet virtutem et fortitudinem plebi suae.
Benedictus Deus!</span>
</div>
