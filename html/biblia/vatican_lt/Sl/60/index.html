<div>
    <span class="capitulo">60</span>
    <span class="versiculo"><sup>1</sup> <i>Magistro chori. Secundum &quot; Lilium praecepti &quot;. Miktam. David. Ad docendum</i>
.</span>
    <span class="versiculo"><sup>2</sup> Quando contra Aram Naharaim et Aram Soba egressus est,
et quando Ioab reversus devicit Edom in valle Salis:
duodecim milia (hominum).</span>
    <span class="versiculo"><sup>3</sup> Deus, reppulisti nos, destruxisti nos.
Iratus es. Convertere ad nos!</span>
    <span class="versiculo"><sup>4</sup> Concussisti terram, confregisti eam;
sana contritiones eius, quia commota est.</span>
    <span class="versiculo"><sup>5</sup> Ostendisti populo tuo dura,
potasti nos vino vertiginis.</span>
    <span class="versiculo"><sup>6</sup> Dedisti metuentibus te signum,
ut fugiant a facie arcus.</span>
    <span class="versiculo"><sup>7</sup> Ut liberentur dilecti tui,
salvos fac dextera tua et exaudi nos.</span>
    <span class="versiculo"><sup>8</sup> Deus locutus est in sancto suo:
&#x201c; Laetabor et partibor Sichimam
et convallem Succoth metibor.</span>
    <span class="versiculo"><sup>9</sup> Meus est Galaad, et meus est Manasses,
et Ephraim fortitudo capitis mei.
Iuda sceptrum meum,</span>
    <span class="versiculo"><sup>10</sup> Moab olla lavacri mei.
Super Idumaeam extendam calceamentum meum,
super Philistaeam vociferabor &#x201d;.</span>
    <span class="versiculo"><sup>11</sup> Quis adducet me in civitatem munitam?
Quis deducet me usque in Idumaeam?</span>
    <span class="versiculo"><sup>12</sup> Nonne tu, Deus, qui reppulisti nos;
et non egredieris, Deus, in virtutibus nostris?
Da nobis auxilium de tribulatione, quia vana salus hominis.</span>
    <span class="versiculo"><sup>13</sup> In Deo faciemus virtutem,
et ipse conculcabit tribulantes nos.</span>
</div>
