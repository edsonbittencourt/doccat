<div>
    <span class="capitulo">140</span>
    <span class="versiculo"><sup>1</sup> <i>Magistro chori. PSALMUS. David.</i></span>
    <span class="versiculo"><sup>2</sup> Eripe me, Domine, ab homine malo, a viro violentiae serva me.</span>
    <span class="versiculo"><sup>3</sup> Qui cogitaverunt mala in corde,
tota die constituebant proelia.</span>
    <span class="versiculo"><sup>4</sup> Acuerunt linguas suas sicut serpentis, venenum aspidum sub labiis eorum.</span>
    <span class="versiculo"><sup>5</sup> Custodi me, Domine, de manu peccatoris
et a viro violentiae serva me,
qui cogitaverunt supplantare gressus meos.</span>
    <span class="versiculo"><sup>6</sup> Absconderunt superbi laqueum mihi
et funes extenderunt in rete,
iuxta iter offendicula posuerunt mihi.</span>
    <span class="versiculo"><sup>7</sup> Dixi Domino: &#x201c; Deus meus es tu;
auribus percipe, Domine, vocem deprecationis meae &#x201d;.</span>
    <span class="versiculo"><sup>8</sup> Domine, Domine, virtus salutis meae,
obumbrasti caput meum in die belli.</span>
    <span class="versiculo"><sup>9</sup> Ne concedas, Domine, desideria impii;
consilia eius ne perficias.
Exaltant 10 caput, qui circumdant me;
malitia labiorum ipsorum operiat eos.</span>
    <span class="versiculo"><sup>11</sup> Cadant super eos carbones ignis,
in foveas deicias eos, et non exsurgant.</span>
    <span class="versiculo"><sup>12</sup> Vir linguosus non firmabitur in terra,
virum violentiae mala capient in interitu.</span>
    <span class="versiculo"><sup>13</sup> Cognovi quia faciet Dominus iudicium inopis
et vindictam pauperum.</span>
    <span class="versiculo"><sup>14</sup> Verumtamen iusti confitebuntur nomini tuo,
et habitabunt recti in conspectu tuo.</span>
</div>
