<div>
	<span class="capitulo">17</span>
	<span class="versiculo"><sup>1</sup> <i>Precatio. David</i>
.
Exaudi, Domine, iustitiam meam,
intende deprecationem meam.
Auribus percipe orationem meam, non in labiis dolosis.</span>
	<span class="versiculo"><sup>2</sup> De vultu tuo iudicium meum prodeat;
oculi tui videant aequitates.</span>
	<span class="versiculo"><sup>3</sup> Proba cor meum et visita nocte;
igne me examina, et non invenies in me iniquitatem.</span>
	<span class="versiculo"><sup>4</sup> Non transgreditur os meum ad opera hominum,
propter verba labiorum tuorum custodivi me a viis violenti.</span>
	<span class="versiculo"><sup>5</sup> Retine gressus meos in semitis tuis,
ut non moveantur vestigia mea.</span>
	<span class="versiculo"><sup>6</sup> Ego ad te clamavi, quoniam exaudis me, Deus;
inclina aurem tuam mihi et exaudi verba mea.</span>
	<span class="versiculo"><sup>7</sup> Mirifica misericordias tuas,
qui salvos facis ab insurgentibus
sperantes in dextera tua.</span>
	<span class="versiculo"><sup>8</sup> Custodi me ut pupillam oculi,
sub umbra alarum tuarum protege me</span>
	<span class="versiculo"><sup>9</sup> a facie impiorum, qui me afflixerunt.
Inimici mei in furore circumdederunt me,</span>
	<span class="versiculo"><sup>10</sup> adipem suum concluserunt;
os eorum locutum est superbiam.</span>
	<span class="versiculo"><sup>11</sup> Incedentes nunc circumdederunt me,
oculos suos statuerunt prosternere in terram.</span>
	<span class="versiculo"><sup>12</sup> Aspectus eorum quasi leonis parati ad praedam
et sicut catuli leonis recubantis in abditis.</span>
	<span class="versiculo"><sup>13</sup> Exsurge, Domine, praeveni eum, supplanta eum;
eripe animam meam ab impio framea tua,</span>
	<span class="versiculo"><sup>14</sup> a mortuis manu tua, Domine,
a mortuis, quorum defecit portio vitae.
De reconditis tuis adimpleas ventrem eorum,
saturentur filii et dimittant reliquias parvulis suis.</span>
	<span class="versiculo"><sup>15</sup> Ego autem in iustitia videbo faciem tuam;
satiabor, cum evigilavero, conspectu tuo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
