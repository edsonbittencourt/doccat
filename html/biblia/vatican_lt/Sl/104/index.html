<div>
	<span class="capitulo">104</span>
	<span class="versiculo"><sup>1</sup> Benedic, anima mea, Domino.
Domine Deus meus, magnificatus es vehementer!
Maiestatem et decorem induisti,</span>
	<span class="versiculo"><sup>2</sup> amictus lumine sicut vestimento.
Extendens caelum sicut velum,</span>
	<span class="versiculo"><sup>3</sup> qui exstruis in aquis cenacula tua.
Qui ponis nubem ascensum tuum,
qui ambulas super pennas ventorum.</span>
	<span class="versiculo"><sup>4</sup> Qui facis angelos tuos spiritus
et ministros tuos ignem urentem.</span>
	<span class="versiculo"><sup>5</sup> Qui fundasti terram super stabilitatem suam,
non inclinabitur in saeculum saeculi.</span>
	<span class="versiculo"><sup>6</sup> Abyssus sicut vestimentum operuit eam,
super montes stabant aquae.</span>
	<span class="versiculo"><sup>7</sup> Ab increpatione tua fugiunt,
a voce tonitrui tui formidant.</span>
	<span class="versiculo"><sup>8</sup> Ascendunt in montes et descendunt in valles,
in locum, quem statuisti eis.</span>
	<span class="versiculo"><sup>9</sup> Terminum posuisti, quem non transgredientur,
neque convertentur operire terram.</span>
	<span class="versiculo"><sup>10</sup> Qui emittis fontes in torrentes;
inter medium montium pertransibunt,</span>
	<span class="versiculo"><sup>11</sup> potabunt omnes bestias agri,
exstinguent onagri sitim suam.</span>
	<span class="versiculo"><sup>12</sup> Super ea volucres caeli habitabunt,
de medio ramorum dabunt voces.</span>
	<span class="versiculo"><sup>13</sup> Rigas montes de cenaculis tuis,
de fructu operum tuorum satias terram.</span>
	<span class="versiculo"><sup>14</sup> Producis fenum iumentis
et herbam servituti hominum,
educens panem de terra</span>
	<span class="versiculo"><sup>15</sup> et vinum, quod laetificat cor hominis;
exhilarans faciem in oleo,
panis autem cor hominis confirmat.</span>
	<span class="versiculo"><sup>16</sup> Saturabuntur ligna Domini
et cedri Libani, quas plantavit.</span>
	<span class="versiculo"><sup>17</sup> Illic passeres nidificabunt,
erodii domus in vertice earum.</span>
	<span class="versiculo"><sup>18</sup> Montes excelsi cervis,
petrae refugium hyracibus.</span>
	<span class="versiculo"><sup>19</sup> Fecit lunam ad tempora signanda,
sol cognovit occasum suum.</span>
	<span class="versiculo"><sup>20</sup> Posuisti tenebras, et facta est nox:
in ipsa reptabunt omnes bestiae silvae,</span>
	<span class="versiculo"><sup>21</sup> catuli leonum rugientes, ut rapiant
et quaerant a Deo escam sibi.</span>
	<span class="versiculo"><sup>22</sup> Oritur sol, et congregantur
et in cubilibus suis recumbunt.</span>
	<span class="versiculo"><sup>23</sup> Exit homo ad opus suum
et ad operationem suam usque ad vesperum.</span>
	<span class="versiculo"><sup>24</sup> Quam multiplicata sunt opera tua, Domine!
Omnia in sapientia fecisti,
impleta est terra creatura tua.</span>
	<span class="versiculo"><sup>25</sup> Hoc mare magnum et spatiosum et latum:
illic reptilia, quorum non est numerus,
animalia pusilla cum magnis;</span>
	<span class="versiculo"><sup>26</sup> illic naves pertransibunt,
Leviathan, quem formasti ad ludendum cum eo.</span>
	<span class="versiculo"><sup>27</sup> Omnia a te exspectant,
ut des illis escam in tempore suo.</span>
	<span class="versiculo"><sup>28</sup> Dante te illis, colligent,
aperiente te manum tuam, implebuntur bonis.</span>
	<span class="versiculo"><sup>29</sup> Avertente autem te faciem, turbabuntur;
auferes spiritum eorum, et deficient
et in pulverem suum revertentur.</span>
	<span class="versiculo"><sup>30</sup> Emittes spiritum tuum, et creabuntur,
et renovabis faciem terrae.</span>
	<span class="versiculo"><sup>31</sup> Sit gloria Domini in saeculum;
laetetur Dominus in operibus suis.</span>
	<span class="versiculo"><sup>32</sup> Qui respicit terram et facit eam tremere,
qui tangit montes, et fumigant.</span>
	<span class="versiculo"><sup>33</sup> Cantabo Domino in vita mea,
psallam Deo meo quamdiu sum.</span>
	<span class="versiculo"><sup>34</sup> Iucundum sit ei eloquium meum,
ego vero delectabor in Domino.</span>
	<span class="versiculo"><sup>35</sup> Deficiant peccatores a terra
et iniqui, ita ut non sint.
Benedic, anima mea, Domino.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
