<div>
	<span class="capitulo">30</span>
	<span class="versiculo"><sup>1</sup> <i>PSALMUS. Canticum festi Dedicationis Templi. David</i>
.</span>
	<span class="versiculo"><sup>2</sup> Exaltabo te, Domine, quoniam extraxisti me
nec delectasti inimicos meos super me.</span>
	<span class="versiculo"><sup>3</sup> Domine Deus meus, clamavi ad te, et sanasti me.</span>
	<span class="versiculo"><sup>4</sup> Domine, eduxisti ab inferno animam meam,
vivificasti me, ut non descenderem in lacum.</span>
	<span class="versiculo"><sup>5</sup> Psallite Domino, sancti eius,
et confitemini memoriae sanctitatis eius,</span>
	<span class="versiculo"><sup>6</sup> quoniam ad momentum indignatio eius,
et per vitam voluntas eius.
Ad vesperum demoratur fletus,
ad matutinum laetitia.</span>
	<span class="versiculo"><sup>7</sup> Ego autem dixi in securitate mea:
&#x201c; Non movebor in aeternum &#x201d;.</span>
	<span class="versiculo"><sup>8</sup> Domine, in voluntate tua
praestitisti decori meo virtutem;
avertisti faciem tuam a me,
et factus sum conturbatus.</span>
	<span class="versiculo"><sup>9</sup> Ad te, Domine, clamabam
et ad Deum meum deprecabar.</span>
	<span class="versiculo"><sup>10</sup> Quae utilitas in sanguine meo,
dum descendo in corruptionem?
Numquid confitebitur tibi pulvis
aut annuntiabit veritatem tuam?</span>
	<span class="versiculo"><sup>11</sup> Audivit Dominus et misertus est mei,
Dominus factus est adiutor meus.</span>
	<span class="versiculo"><sup>12</sup> Convertisti planctum meum in choros mihi,
conscidisti saccum meum et accinxisti me laetitia,</span>
	<span class="versiculo"><sup>13</sup> ut cantet tibi gloria mea et non taceat.
Domine Deus meus, in aeternum confitebor tibi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
