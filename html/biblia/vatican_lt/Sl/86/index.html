<div>
	<span class="capitulo">86</span>
	<span class="versiculo"><sup>1</sup> <i>Precatio. David</i>
.
Inclina, Domine, aurem tuam et exaudi me,
quoniam inops et pauper sum ego.</span>
	<span class="versiculo"><sup>2</sup> Custodi animam meam, quoniam sanctus sum;
salvum fac servum tuum, Deus meus, sperantem in te</span>
	<span class="versiculo"><sup>3</sup> Miserere mei, Domine, quoniam ad te clamavi tota die.</span>
	<span class="versiculo"><sup>4</sup> Laetifica animam servi tui,
quoniam ad te, Domine, animam meam levavi.</span>
	<span class="versiculo"><sup>5</sup> Quoniam tu, Domine, suavis et mitis
et multae misericordiae omnibus invocantibus te. -</span>
	<span class="versiculo"><sup>6</sup> Auribus percipe, Domine, orationem meam
et intende voci deprecationis meae.</span>
	<span class="versiculo"><sup>7</sup> In die tribulationis meae clamavi ad te,
quia exaudies me.</span>
	<span class="versiculo"><sup>8</sup> Non est similis tui in diis, Domine,
et nihil sicut opera tua.</span>
	<span class="versiculo"><sup>9</sup> Omnes gentes, quascumque fecisti, venient
et adorabunt coram te, Domine,
et glorificabunt nomen tuum,</span>
	<span class="versiculo"><sup>10</sup> quoniam magnus es tu et faciens mirabilia:
tu es Deus solus.</span>
	<span class="versiculo"><sup>11</sup> Doce me, Domine, viam tuam,
et ingrediar in veritate tua;
simplex fac cor meum,
ut timeat nomen tuum.</span>
	<span class="versiculo"><sup>12</sup> Confitebor tibi, Domine Deus meus, in toto corde meo
et glorificabo nomen tuum in aeternum,</span>
	<span class="versiculo"><sup>13</sup> quia misericordia tua magna est super me,
et eruisti animam meam ex inferno inferiori.</span>
	<span class="versiculo"><sup>14</sup> Deus, superbi insurrexerunt super me,
et synagoga potentium quaesierunt animam meam
et non proposuerunt te in conspectu suo.</span>
	<span class="versiculo"><sup>15</sup> Et tu, Domine, Deus miserator et misericors,
patiens et multae misericordiae et veritatis,</span>
	<span class="versiculo"><sup>16</sup> respice in me et miserere mei;
da fortitudinem tuam puero tuo
et salvum fac filium ancillae tuae.</span>
	<span class="versiculo"><sup>17</sup> Fac mecum signum in bonum,
ut videant, qui oderunt me, et confundantur,
quoniam tu, Domine, adiuvisti me et consolatus es me.</span>
</div>
