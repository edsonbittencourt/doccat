<div>
	<span class="capitulo">115</span>
	<span class="versiculo"><sup>1</sup> Non nobis, Domine, non nobis,
sed nomini tuo da gloriam
super misericordia tua et veritate tua.</span>
	<span class="versiculo"><sup>2</sup> Quare dicent gentes:
&#x201c; Ubi est Deus eorum? &#x201d;.</span>
	<span class="versiculo"><sup>3</sup> Deus autem noster in caelo;
omnia, quaecumque voluit, fecit.</span>
	<span class="versiculo"><sup>4</sup> Simulacra gentium argentum et aurum,
opera manuum hominum.</span>
	<span class="versiculo"><sup>5</sup> Os habent et non loquentur,
oculos habent et non videbunt.</span>
	<span class="versiculo"><sup>6</sup> Aures habent et non audient,
nares habent et non odorabunt.</span>
	<span class="versiculo"><sup>7</sup> Manus habent et non palpabunt,
pedes habent et non ambulabunt;
non clamabunt in gutture suo.</span>
	<span class="versiculo"><sup>8</sup> Similes illis erunt, qui faciunt ea,
et omnes, qui confidunt in eis.</span>
	<span class="versiculo"><sup>9</sup> Domus Israel speravit in Domino:
adiutorium eorum et scutum eorum est.</span>
	<span class="versiculo"><sup>10</sup> Domus Aaron speravit in Domino:
adiutorium eorum et scutum eorum est.</span>
	<span class="versiculo"><sup>11</sup> Qui timent Dominum, speraverunt in Domino:
adiutorium eorum et scutum eorum est.</span>
	<span class="versiculo"><sup>12</sup> Dominus memor fuit nostri
et benedicet nobis:
benedicet domui Israel,
benedicet domui Aaron,</span>
	<span class="versiculo"><sup>13</sup> benedicet omnibus, qui timent Dominum,
pusillis cum maioribus.</span>
	<span class="versiculo"><sup>14</sup> Adiciat Dominus super vos,
super vos et super filios vestros.</span>
	<span class="versiculo"><sup>15</sup> Benedicti vos a Domino,
qui fecit caelum et terram.</span>
	<span class="versiculo"><sup>16</sup> Caeli, caeli sunt Domino,
terram autem dedit filiis hominum.</span>
	<span class="versiculo"><sup>17</sup> Non mortui laudabunt te, Domine,
neque omnes, qui descendunt in silentium,</span>
	<span class="versiculo"><sup>18</sup> sed nos, qui vivimus, benedicimus Domino
ex hoc nunc et usque in saeculum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
