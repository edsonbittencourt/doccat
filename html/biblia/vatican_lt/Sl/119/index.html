<div>
	<span class="capitulo">119</span>
	<span class="versiculo"><sup>1</sup> <i>ALLELUIA</i>
.
ALEPH. Beati immaculati in via,
qui ambulant in lege Domini.</span>
	<span class="versiculo"><sup>2</sup> Beati, qui servant testimonia eius,
in toto corde exquirunt eum.</span>
	<span class="versiculo"><sup>3</sup> Non enim operati sunt iniquitatem,
in viis eius ambulaverunt.</span>
	<span class="versiculo"><sup>4</sup> Tu mandasti
mandata tua custodiri nimis.</span>
	<span class="versiculo"><sup>5</sup> Utinam dirigantur viae meae
ad custodiendas iustificationes tuas!</span>
	<span class="versiculo"><sup>6</sup> Tunc non confundar,
cum perspexero in omnibus praeceptis tuis.</span>
	<span class="versiculo"><sup>7</sup> Confitebor tibi in directione cordis,
in eo quod didici iudicia iustitiae tuae.</span>
	<span class="versiculo"><sup>8</sup> Iustificationes tuas custodiam,
non me derelinquas usquequaque.</span>
	<span class="versiculo"><sup>9</sup> BETH. In quo mundabit adulescentior viam suam?
In custodiendo sermones tuos.</span>
	<span class="versiculo"><sup>10</sup> In toto corde meo exquisivi te;
ne errare me facias a praeceptis tuis.</span>
	<span class="versiculo"><sup>11</sup> In corde meo abscondi eloquia tua,
ut non peccem tibi.</span>
	<span class="versiculo"><sup>12</sup> Benedictus es, Domine;
doce me iustificationes tuas.</span>
	<span class="versiculo"><sup>13</sup> In labiis meis
numeravi omnia iudicia oris tui.</span>
	<span class="versiculo"><sup>14</sup> In via testimoniorum tuorum delectatus sum
sicut in omnibus divitiis.</span>
	<span class="versiculo"><sup>15</sup> In mandatis tuis exercebor
et considerabo vias tuas.</span>
	<span class="versiculo"><sup>16</sup> In iustificationibus tuis delectabor,
non obliviscar sermonem tuum.</span>
	<span class="versiculo"><sup>17</sup> GHIMEL. Benefac servo tuo, et vivam
et custodiam sermonem tuum.</span>
	<span class="versiculo"><sup>18</sup> Revela oculos meos,
et considerabo mirabilia de lege tua.</span>
	<span class="versiculo"><sup>19</sup> Incola ego sum in terra,
non abscondas a me praecepta tua.</span>
	<span class="versiculo"><sup>20</sup> Defecit anima mea in desiderando iudicia tua
in omni tempore.</span>
	<span class="versiculo"><sup>21</sup> Increpasti superbos;
maledicti, qui errant a praeceptis tuis.</span>
	<span class="versiculo"><sup>22</sup> Aufer a me opprobrium et contemptum,
quia testimonia tua servavi.</span>
	<span class="versiculo"><sup>23</sup> Etsi principes sedent et adversum me loquuntur,
servus tamen tuus exercetur in iustificationibus tuis.</span>
	<span class="versiculo"><sup>24</sup> Nam et testimonia tua delectatio mea,
et consilium meum iustificationes tuae.</span>
	<span class="versiculo"><sup>25</sup> DALETH. Adhaesit pulveri anima mea;
vivifica me secundum verbum tuum.</span>
	<span class="versiculo"><sup>26</sup> Vias meas enuntiavi, et exaudisti me;
doce me iustificationes tuas.</span>
	<span class="versiculo"><sup>27</sup> Viam mandatorum tuorum fac me intellegere,
et exercebor in mirabilibus tuis.</span>
	<span class="versiculo"><sup>28</sup> Lacrimata est anima mea prae maerore;
erige me secundum verbum tuum.</span>
	<span class="versiculo"><sup>29</sup> Viam mendacii averte a me
et legem tuam da mihi benigne.</span>
	<span class="versiculo"><sup>30</sup> Viam veritatis elegi,
iudicia tua proposui mihi.</span>
	<span class="versiculo"><sup>31</sup> Adhaesi testimoniis tuis, Domine;
noli me confundere.</span>
	<span class="versiculo"><sup>32</sup> Viam mandatorum tuorum curram,
quia dilatasti cor meum.</span>
	<span class="versiculo"><sup>33</sup> HE. Legem pone mihi, Domine, viam iustificationum tuarum,
et servabo eam semper.</span>
	<span class="versiculo"><sup>34</sup> Da mihi intellectum, et servabo legem tuam
et custodiam illam in toto corde meo.</span>
	<span class="versiculo"><sup>35</sup> Deduc me in semitam praeceptorum tuorum,
quia ipsam volui.</span>
	<span class="versiculo"><sup>36</sup> Inclina cor meum in testimonia tua
et non in avaritiam.</span>
	<span class="versiculo"><sup>37</sup> Averte oculos meos, ne videant vanitatem;
in via tua vivifica me.</span>
	<span class="versiculo"><sup>38</sup> Suscita servo tuo eloquium tuum,
quod est ad timorem tuum.</span>
	<span class="versiculo"><sup>39</sup> Amove opprobrium meum, quod suspicatus sum,
quia iudicia tua iucunda.</span>
	<span class="versiculo"><sup>40</sup> Ecce concupivi mandata tua;
in iustitia tua vivifica me.</span>
	<span class="versiculo"><sup>41</sup> VAU. Et veniat super me misericordia tua, Domine,
salutare tuum secundum eloquium tuum.</span>
	<span class="versiculo"><sup>42</sup> Et respondebo exprobrantibus mihi verbum,
quia speravi in sermonibus tuis.</span>
	<span class="versiculo"><sup>43</sup> Et ne auferas de ore meo verbum veritatis usquequaque,
quia in iudiciis tuis supersperavi.</span>
	<span class="versiculo"><sup>44</sup> Et custodiam legem tuam semper,
in saeculum et in saeculum saeculi.</span>
	<span class="versiculo"><sup>45</sup> Et ambulabo in latitudine,
quia mandata tua exquisivi.</span>
	<span class="versiculo"><sup>46</sup> Et loquar de testimoniis tuis in conspectu regum
et non confundar.</span>
	<span class="versiculo"><sup>47</sup> Et delectabor in praeceptis tuis,
quae dilexi.</span>
	<span class="versiculo"><sup>48</sup> Et levabo manus meas ad praecepta tua, quae dilexi;
et exercebor in iustificationibus tuis. -</span>
	<span class="versiculo"><sup>49</sup> ZAIN. Memor esto verbi tui servo tuo,
in quo mihi spem dedisti.</span>
	<span class="versiculo"><sup>50</sup> Hoc me consolatum est in humiliatione mea,
quia eloquium tuum vivificavit me.</span>
	<span class="versiculo"><sup>51</sup> Superbi deriserunt me vehementer;
a lege autem tua non declinavi.</span>
	<span class="versiculo"><sup>52</sup> Memor fui iudiciorum tuorum a saeculo, Domine,
et consolatus sum.</span>
	<span class="versiculo"><sup>53</sup> Indignatio tenuit me
propter peccatores derelinquentes legem tuam.</span>
	<span class="versiculo"><sup>54</sup> Cantica factae sunt mihi iustificationes tuae
in loco peregrinationis meae.</span>
	<span class="versiculo"><sup>55</sup> Memor fui nocte nominis tui, Domine,
et custodiam legem tuam.</span>
	<span class="versiculo"><sup>56</sup> Hoc factum est mihi,
quia mandata tua servavi.</span>
	<span class="versiculo"><sup>57</sup> HETH. Portio mea Dominus:
dixi custodire verba tua.</span>
	<span class="versiculo"><sup>58</sup> Deprecatus sum faciem tuam in toto corde meo;
miserere mei secundum eloquium tuum.</span>
	<span class="versiculo"><sup>59</sup> Cogitavi vias meas
et converti pedes meos in testimonia tua.</span>
	<span class="versiculo"><sup>60</sup> Festinavi et non sum moratus,
ut custodiam praecepta tua.</span>
	<span class="versiculo"><sup>61</sup> Funes peccatorum circumplexi sunt me,
et legem tuam non sum oblitus.</span>
	<span class="versiculo"><sup>62</sup> Media nocte surgebam ad confitendum tibi
super iudicia iustitiae tuae.</span>
	<span class="versiculo"><sup>63</sup> Particeps ego sum omnium timentium te
et custodientium mandata tua.</span>
	<span class="versiculo"><sup>64</sup> Misericordia tua, Domine, plena est terra;
iustificationes tuas doce me.</span>
	<span class="versiculo"><sup>65</sup> TETH. Bonitatem fecisti cum servo tuo, Domine,
secundum verbum tuum.</span>
	<span class="versiculo"><sup>66</sup> Bonitatem et prudentiam et scientiam doce me,
quia praeceptis tuis credidi.</span>
	<span class="versiculo"><sup>67</sup> Priusquam humiliarer ego erravi;
nunc autem eloquium tuum custodiam.</span>
	<span class="versiculo"><sup>68</sup> Bonus es tu et benefaciens,
doce me iustificationes tuas.</span>
	<span class="versiculo"><sup>69</sup> Excogitaverunt contra me dolosa superbi,
ego autem in toto corde meo servabo mandata tua.</span>
	<span class="versiculo"><sup>70</sup> Incrassatum est sicut adeps cor eorum,
ego vero in lege tua delectatus sum.</span>
	<span class="versiculo"><sup>71</sup> Bonum mihi quia humiliatus sum,
ut discam iustificationes tuas.</span>
	<span class="versiculo"><sup>72</sup> Bonum mihi lex oris tui
super milia auri et argenti.</span>
	<span class="versiculo"><sup>73</sup> IOD. Manus tuae fecerunt me et plasmaverunt me;
da mihi intellectum, et discam praecepta tua.</span>
	<span class="versiculo"><sup>74</sup> Qui timent te, videbunt me et laetabuntur,
quia in verba tua supersperavi.</span>
	<span class="versiculo"><sup>75</sup> Cognovi, Domine, quia aequitas iudicia tua,
et in veritate humiliasti me.</span>
	<span class="versiculo"><sup>76</sup> Fiat misericordia tua, ut consoletur me,
secundum eloquium tuum servo tuo.</span>
	<span class="versiculo"><sup>77</sup> Veniant mihi miserationes tuae, et vivam,
quia lex tua delectatio mea est.</span>
	<span class="versiculo"><sup>78</sup> Confundantur superbi, quoniam dolose incurvaverunt me,
ego autem exercebor in mandatis tuis.</span>
	<span class="versiculo"><sup>79</sup> Convertantur mihi timentes te,
et qui noverunt testimonia tua.</span>
	<span class="versiculo"><sup>80</sup> Fiat cor meum immaculatum in iustificationibus tuis,
ut non confundar.</span>
	<span class="versiculo"><sup>81</sup> CAPH. Defecit in salutare tuum anima mea,
et in verbum tuum supersperavi.</span>
	<span class="versiculo"><sup>82</sup> Defecerunt oculi mei in eloquium tuum,
dicentes: &#x201c; Quando consolaberis me? &#x201d;.</span>
	<span class="versiculo"><sup>83</sup> Quia factus sum sicut uter in fumo;
iustificationes tuas non sum oblitus.</span>
	<span class="versiculo"><sup>84</sup> Quot sunt dies servi tui?
Quando facies de persequentibus me iudicium?</span>
	<span class="versiculo"><sup>85</sup> Foderunt mihi foveas superbi,
qui non sunt secundum legem tuam.</span>
	<span class="versiculo"><sup>86</sup> Omnia praecepta tua veritas;
dolose persecuti sunt me; adiuva me.</span>
	<span class="versiculo"><sup>87</sup> Paulo minus consummaverunt me in terra,
ego autem non dereliqui mandata tua.</span>
	<span class="versiculo"><sup>88</sup> Secundum misericordiam tuam vivifica me,
et custodiam testimonia oris tui. -</span>
	<span class="versiculo"><sup>89</sup> LAMED. In aeternum, Domine,
verbum tuum constitutum est in caelo.</span>
	<span class="versiculo"><sup>90</sup> In generationem et generationem veritas tua;
firmasti terram, et permanet.</span>
	<span class="versiculo"><sup>91</sup> Secundum iudicia tua permanent hodie,
quoniam omnia serviunt tibi.</span>
	<span class="versiculo"><sup>92</sup> Nisi quod lex tua delectatio mea est,
tunc forte periissem in humilia tione mea.</span>
	<span class="versiculo"><sup>93</sup> In aeternum non obliviscar man data tua,
quia in ipsis vivificasti me.</span>
	<span class="versiculo"><sup>94</sup> Tuus sum ego: salvum me fac,
quoniam mandata tua exqui sivi.</span>
	<span class="versiculo"><sup>95</sup> Me exspectaverunt peccatores, ut perderent me;
testimonia tua intellexi.</span>
	<span class="versiculo"><sup>96</sup> Omni consummationi vidi finem,
latum praeceptum tuum nimis.</span>
	<span class="versiculo"><sup>97</sup> MEM. Quomodo dilexi legem tuam, Domine;
tota die meditatio mea est.</span>
	<span class="versiculo"><sup>98</sup> Super inimicos meos sapientem me fecit praeceptum tuum,
quia in aeternum mihi est.</span>
	<span class="versiculo"><sup>99</sup> Super omnes docentes me prudens factus sum,
quia testimonia tua meditatio mea est.</span>
	<span class="versiculo"><sup>100</sup> Super senes intellexi,
quia mandata tua servavi.</span>
	<span class="versiculo"><sup>101</sup> Ab omni via mala prohibui pedes meos,
ut custodiam verba tua.</span>
	<span class="versiculo"><sup>102</sup> A iudiciis tuis non declinavi,
quia tu legem posuisti mihi.</span>
	<span class="versiculo"><sup>103</sup> Quam dulcia faucibus meis eloquia tua,
super mel ori meo.</span>
	<span class="versiculo"><sup>104</sup> A mandatis tuis intellexi;
propterea odivi omnem viam mendacii.</span>
	<span class="versiculo"><sup>105</sup> NUN. Lucerna pedibus meis verbum tuum
et lumen semitis meis.</span>
	<span class="versiculo"><sup>106</sup> Iuravi et statui
custodire iudicia iustitiae tuae.</span>
	<span class="versiculo"><sup>107</sup> Humiliatus sum usquequaque, Domine;
vivifica me secundum verbum tuum.</span>
	<span class="versiculo"><sup>108</sup> Voluntaria oris mei beneplacita sint, Domine,
et iudicia tua doce me.</span>
	<span class="versiculo"><sup>109</sup> Anima mea in manibus meis semper,
et legem tuam non sum oblitus.</span>
	<span class="versiculo"><sup>110</sup> Posuerunt peccatores laqueum mihi,
et de mandatis tuis non erravi.</span>
	<span class="versiculo"><sup>111</sup> Hereditas mea testimonia tua in aeternum,
quia exsultatio cordis mei sunt.</span>
	<span class="versiculo"><sup>112</sup> Inclinavi cor meum ad faciendas iustificationes tuas
in aeternum, in finem.</span>
	<span class="versiculo"><sup>113</sup> SAMECH. Duplices corde odio habui
et legem tuam dilexi.</span>
	<span class="versiculo"><sup>114</sup> Tegmen et scutum meum es tu,
et in verbum tuum supersperavi.</span>
	<span class="versiculo"><sup>115</sup> Declinate a me, maligni,
et servabo praecepta Dei mei.</span>
	<span class="versiculo"><sup>116</sup> Suscipe me secundum eloquium tuum, et vivam;
et non confundas me ab exspectatione mea.</span>
	<span class="versiculo"><sup>117</sup> Sustenta me, et salvus ero
et delectabor in iustificationibus tuis semper.</span>
	<span class="versiculo"><sup>118</sup> Sprevisti omnes discedentes a iustificationibus tuis,
quia mendacium cogitatio eorum.</span>
	<span class="versiculo"><sup>119</sup> Quasi scoriam delesti omnes peccatores terrae;
ideo dilexi testimonia tua.</span>
	<span class="versiculo"><sup>120</sup> Horruit a timore tuo caro mea;
a iudiciis enim tuis timui.</span>
	<span class="versiculo"><sup>121</sup> AIN. Feci iudicium et iustitiam;
non tradas me calumniantibus me.</span>
	<span class="versiculo"><sup>122</sup> Sponde pro servo tuo in bonum;
non calumnientur me superbi.</span>
	<span class="versiculo"><sup>123</sup> Oculi mei defecerunt in desiderio salutaris tui
et eloquii iustitiae tuae.</span>
	<span class="versiculo"><sup>124</sup> Fac cum servo tuo secundum misericordiam tuam
et iustificationes tuas doce me.</span>
	<span class="versiculo"><sup>125</sup> Servus tuus sum ego;
da mihi intellectum, ut sciam testimonia tua.</span>
	<span class="versiculo"><sup>126</sup> Tempus faciendi Domino;
dissipaverunt legem tuam.</span>
	<span class="versiculo"><sup>127</sup> Ideo dilexi praecepta tua
super aurum et obryzum.</span>
	<span class="versiculo"><sup>128</sup> Propterea ad omnia mandata tua dirigebar,
omnem viam mendacii odio habui. -</span>
	<span class="versiculo"><sup>129</sup> PHE. Mirabilia testimonia tua,
ideo servavit ea anima mea.</span>
	<span class="versiculo"><sup>130</sup> Declaratio sermonum tuorum illuminat
et intellectum dat parvulis.</span>
	<span class="versiculo"><sup>131</sup> Os meum aperui et attraxi spiritum,
quia praecepta tua desiderabam.</span>
	<span class="versiculo"><sup>132</sup> Convertere in me et miserere mei
secundum iudicium tuum cum diligentibus nomen tuum.</span>
	<span class="versiculo"><sup>133</sup> Gressus meos dirige secundum eloquium tuum,
et non dominetur mei omnis iniquitas.</span>
	<span class="versiculo"><sup>134</sup> Redime me a calumniis hominum,
ut custodiam mandata tua.</span>
	<span class="versiculo"><sup>135</sup> Faciem tuam illumina super servum tuum
et doce me iustificationes tuas.</span>
	<span class="versiculo"><sup>136</sup> Rivulos aquarum deduxerunt oculi mei,
quia non custodierunt legem tuam.</span>
	<span class="versiculo"><sup>137</sup> SADE. Iustus es, Domine,
et rectum iudicium tuum.</span>
	<span class="versiculo"><sup>138</sup> Mandasti in iustitia testimonia tua
et in veritate nimis.</span>
	<span class="versiculo"><sup>139</sup> Consumpsit me zelus meus,
quia obliti sunt verba tua inimici mei.</span>
	<span class="versiculo"><sup>140</sup> Ignitum eloquium tuum vehementer,
et servus tuus dilexit illud.</span>
	<span class="versiculo"><sup>141</sup> Adulescentulus sum ego et contemptus;
mandata tua non sum oblitus.</span>
	<span class="versiculo"><sup>142</sup> Iustitia tua iustitia in aeternum,
et lex tua veritas.</span>
	<span class="versiculo"><sup>143</sup> Tribulatio et angustia invenerunt me;
praecepta tua delectatio mea est.</span>
	<span class="versiculo"><sup>144</sup> Iustitia testimonia tua in aeternum;
intellectum da mihi, et vivam.</span>
	<span class="versiculo"><sup>145</sup> COPH. Clamavi in toto corde, exaudi me, Domine;
iustificationes tuas servabo.</span>
	<span class="versiculo"><sup>146</sup> Clamavi ad te, salvum me fac,
ut custodiam testimonia tua.</span>
	<span class="versiculo"><sup>147</sup> Praeveni diluculo et clamavi,
in verba tua supersperavi.</span>
	<span class="versiculo"><sup>148</sup> Praevenerunt oculi mei vigilias,
ut meditarer eloquia tua.</span>
	<span class="versiculo"><sup>149</sup> Vocem meam audi secundum misericordiam tuam, Domine,
secundum iudicium tuum vivifica me.</span>
	<span class="versiculo"><sup>150</sup> Appropinquaverunt persequentes me in malitia,
a lege autem tua longe facti sunt.</span>
	<span class="versiculo"><sup>151</sup> Prope es tu, Domine,
et omnia praecepta tua veritas.</span>
	<span class="versiculo"><sup>152</sup> Ab initio cognovi de testimoniis tuis,
quia in aeternum fundasti ea.</span>
	<span class="versiculo"><sup>153</sup> RES. Vide humiliationem meam et eripe me,
quia legem tuam non sum oblitus.</span>
	<span class="versiculo"><sup>154</sup> Iudica causam meam et redime me;
propter eloquium tuum vivifica me.</span>
	<span class="versiculo"><sup>155</sup> Longe a peccatoribus salus,
quia iustificationes tuas non exquisierunt.</span>
	<span class="versiculo"><sup>156</sup> Misericordiae tuae multae, Domine;
secundum iudicia tua vivifica me.</span>
	<span class="versiculo"><sup>157</sup> Multi, qui persequuntur me et tribulant me;
a testimoniis tuis non declinavi.</span>
	<span class="versiculo"><sup>158</sup> Vidi praevaricantes, et taeduit me,
quia eloquia tua non custodierunt.</span>
	<span class="versiculo"><sup>159</sup> Vide quoniam mandata tua dilexi, Domine;
secundum misericordiam tuam vivifica me.</span>
	<span class="versiculo"><sup>160</sup> Principium verborum tuorum veritas,
in aeternum omnia iudicia iustitiae tuae.</span>
	<span class="versiculo"><sup>161</sup> SIN. Principes persecuti sunt me gratis,
et a verbis tuis formidavit cor meum.</span>
	<span class="versiculo"><sup>162</sup> Laetabor ego super eloquia tua,
sicut qui invenit spolia multa.</span>
	<span class="versiculo"><sup>163</sup> Mendacium odio habui et abominatus sum;
legem autem tuam dilexi.</span>
	<span class="versiculo"><sup>164</sup> Septies in die laudem dixi tibi
super iudicia iustitiae tuae.</span>
	<span class="versiculo"><sup>165</sup> Pax multa diligentibus legem tuam, et non est illis scandalum.</span>
	<span class="versiculo"><sup>166</sup> Exspectabam salutare tuum, Domine,
et praecepta tua feci.</span>
	<span class="versiculo"><sup>167</sup> Custodivit anima mea testimonia tua,
et dilexi ea vehementer.</span>
	<span class="versiculo"><sup>168</sup> Servavi mandata tua et testimonia tua,
quia omnes viae meae in conspectu tuo.</span>
	<span class="versiculo"><sup>169</sup> TAU. Appropinquet deprecatio mea in conspectu tuo, Domine;
iuxta verbum tuum da mihi intellectum.</span>
	<span class="versiculo"><sup>170</sup> Intret postulatio mea in conspectu tuo;
secundum eloquium tuum libera me.</span>
	<span class="versiculo"><sup>171</sup> Eructabunt labia mea hymnum,
cum docueris me iustificationes tuas.</span>
	<span class="versiculo"><sup>172</sup> Cantet lingua mea eloquium tuum,
quia omnia praecepta tua iustitia.</span>
	<span class="versiculo"><sup>173</sup> Fiat manus tua, ut adiuvet me,
quoniam mandata tua elegi.</span>
	<span class="versiculo"><sup>174</sup> Concupivi salutare tuum, Domine,
et lex tua delectatio mea est.</span>
	<span class="versiculo"><sup>175</sup> Vivet anima mea et laudabit te,
et iudicia tua adiuvabunt me.</span>
	<span class="versiculo"><sup>176</sup> Erravi sicut ovis, quae periit;
quaere servum tuum, quia praecepta tua non sum oblitus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
