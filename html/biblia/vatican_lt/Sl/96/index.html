<div>
	<span class="capitulo">96</span>
	<span class="versiculo"><sup>1</sup> Cantate Domino canticum novum,
cantate Domino, omnis terra.</span>
	<span class="versiculo"><sup>2</sup> Cantate Domino, benedicite nomini eius,
annuntiate de die in diem salutare eius.</span>
	<span class="versiculo"><sup>3</sup> Annuntiate inter gentes gloriam eius,
in omnibus populis mirabilia eius.</span>
	<span class="versiculo"><sup>4</sup> Quoniam magnus Dominus et laudabilis nimis,
terribilis est super omnes deos.</span>
	<span class="versiculo"><sup>5</sup> Quoniam omnes dii gentium inania,
Dominus autem caelos fecit.</span>
	<span class="versiculo"><sup>6</sup> Magnificentia et pulchritudo in conspectu eius,
potentia et decor in sanctuario eius.</span>
	<span class="versiculo"><sup>7</sup> Afferte Domino, familiae populorum,
afferte Domino gloriam et potentiam,</span>
	<span class="versiculo"><sup>8</sup> afferte Domino gloriam nominis eius.
Tollite hostias et introite in atria eius,</span>
	<span class="versiculo"><sup>9</sup> adorate Dominum in splendore sancto.
Contremiscite a facie eius, universa terra;</span>
	<span class="versiculo"><sup>10</sup> dicite in gentibus: &#x201c; Dominus regnavit! &#x201d;.
Etenim correxit orbem terrae, qui non commovebitur;
iudicabit populos in aequitate.</span>
	<span class="versiculo"><sup>11</sup> Laetentur caeli, et exsultet terra,
sonet mare et plenitudo eius;</span>
	<span class="versiculo"><sup>12</sup> gaudebunt campi et omnia, quae in eis sunt.
Tunc exsultabunt omnia ligna silvarum</span>
	<span class="versiculo"><sup>13</sup> a facie Domini, quia venit,
quoniam venit iudicare terram.
Iudicabit orbem terrae in iustitia
et populos in veritate sua.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
