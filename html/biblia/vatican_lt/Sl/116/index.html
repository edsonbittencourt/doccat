<div>
	<span class="capitulo">116</span>
	<span class="versiculo"><sup>1</sup> <i>ALLELUIA</i>
.
Dilexi, quoniam exaudit Dominus
vocem deprecationis meae.</span>
	<span class="versiculo"><sup>2</sup> Quia inclinavit aurem suam mihi,
cum in diebus meis invocabam.</span>
	<span class="versiculo"><sup>3</sup> Circumdederunt me funes mortis,
et angustiae inferni invenerunt me. Tribulationem et dolorem inveni</span>
	<span class="versiculo"><sup>4</sup> et nomen Domini invocabam:
&#x201c; O Domine, libera animam meam &#x201d;.</span>
	<span class="versiculo"><sup>5</sup> Misericors Dominus et iustus,
et Deus noster miseretur.</span>
	<span class="versiculo"><sup>6</sup> Custodiens parvulos Dominus;
humiliatus sum, et salvum me faciet.</span>
	<span class="versiculo"><sup>7</sup> Convertere, anima mea, in requiem tuam,
quia Dominus benefecit tibi;</span>
	<span class="versiculo"><sup>8</sup> quia eripuit animam meam de morte,
oculos meos a lacrimis,
pedes meos a lapsu.</span>
	<span class="versiculo"><sup>9</sup> Ambulabo coram Domino
in regione vivorum. -</span>
	<span class="versiculo"><sup>10</sup> Credidi, etiam cum locutus sum: &#x201c; Ego humiliatus sum nimis &#x201d;.</span>
	<span class="versiculo"><sup>11</sup> Ego dixi in trepidatione mea: &#x201c; Omnis homo mendax &#x201d;.</span>
	<span class="versiculo"><sup>12</sup> Quid retribuam Domino
pro omnibus, quae retribuit mihi?</span>
	<span class="versiculo"><sup>13</sup> Calicem salutaris accipiam
et nomen Domini invocabo.</span>
	<span class="versiculo"><sup>14</sup> Vota mea Domino reddam
coram omni populo eius.</span>
	<span class="versiculo"><sup>15</sup> Pretiosa in conspectu Domini
mors sanctorum eius.</span>
	<span class="versiculo"><sup>16</sup> O Domine, ego servus tuus,
ego servus tuus et filius ancillae tuae.
Dirupisti vincula mea:</span>
	<span class="versiculo"><sup>17</sup> tibi sacrificabo hostiam laudis
et nomen Domini invocabo.</span>
	<span class="versiculo"><sup>18</sup> Vota mea Domino reddam
coram omni populo eius</span>
	<span class="versiculo"><sup>19</sup> in atriis domus Domini,
in medio tui, Ierusalem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
