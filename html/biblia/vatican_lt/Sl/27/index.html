<div>
    <span class="capitulo">27</span>
    <span class="versiculo"><sup>1</sup> <i>David</i>
.
Dominus illuminatio mea et salus mea; quem timebo?
Dominus protector vitae meae; a quo trepidabo?</span>
    <span class="versiculo"><sup>2</sup> Dum appropiant super me nocentes,
ut edant carnes meas;
qui tribulant me et inimici mei,
ipsi infirmati sunt et ceciderunt.</span>
    <span class="versiculo"><sup>3</sup> Si consistant adversum me castra,
non timebit cor meum;
si exsurgat adversum me proelium, in hoc ego sperabo.</span>
    <span class="versiculo"><sup>4</sup> Unum petii a Domino, hoc requiram:
ut inhabitem in domo Domini
omnibus diebus vitae meae,
ut videam voluptatem Domini
et visitem templum eius.</span>
    <span class="versiculo"><sup>5</sup> Quoniam occultabit me in tentorio suo
in die malorum.
Abscondet me in abscondito tabernaculi sui,
in petra exaltabit me.</span>
    <span class="versiculo"><sup>6</sup> Et nunc exaltatur caput meum
super inimicos meos in circuitu meo.
Immolabo in tabernaculo eius hostias vociferationis,
cantabo et psalmum dicam Domino.</span>
    <span class="versiculo"><sup>7</sup> Exaudi, Domine, vocem meam, qua clamavi;
miserere mei et exaudi me.</span>
    <span class="versiculo"><sup>8</sup> De te dixit cor meum: &#x201c; Exquirite faciem meam! &#x201d;.
Faciem tuam, Domine, exquiram.</span>
    <span class="versiculo"><sup>9</sup> Ne avertas faciem tuam a me,
ne declines in ira a servo tuo.
Adiutor meus es tu, ne me reicias
neque derelinquas me, Deus salutis meae.</span>
    <span class="versiculo"><sup>10</sup> Quoniam pater meus et mater mea dereliquerunt me,
Dominus autem assumpsit me.</span>
    <span class="versiculo"><sup>11</sup> Ostende mihi, Domine, viam tuam
et dirige me in semitam rectam propter inimicos meos.</span>
    <span class="versiculo"><sup>12</sup> Ne tradideris me in animam tribulantium me,
quoniam insurrexerunt in me testes iniqui,
et qui violentiam spirant.</span>
    <span class="versiculo"><sup>13</sup> Credo videre bona Domini in terra viventium.</span>
    <span class="versiculo"><sup>14</sup> Exspecta Dominum, viriliter age,
et confortetur cor tuum, et sustine Dominum.</span>
</div>
