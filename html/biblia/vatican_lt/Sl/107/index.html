<div>
	<span class="capitulo">107</span>
	<span class="versiculo"><sup>1</sup> <i>ALLELUIA</i>
.
Confitemini Domino, quoniam bonus,
quoniam in saeculum misericordia eius.</span>
	<span class="versiculo"><sup>2</sup> Dicant, qui redempti sunt a Domino,
quos redemit de manu adversarii</span>
	<span class="versiculo"><sup>3</sup> et de regionibus congregavit eos,
a solis ortu et occasu,
ab aquilone et mari.</span>
	<span class="versiculo"><sup>4</sup> Erraverunt in solitudine, in inaquoso,
viam civitatis habitationis non invenerunt.</span>
	<span class="versiculo"><sup>5</sup> Esurientes et sitientes,
anima eorum in ipsis defecit.</span>
	<span class="versiculo"><sup>6</sup> Et clamaverunt ad Dominum, cum tribularentur,
et de necessitatibus eorum eripuit eos.</span>
	<span class="versiculo"><sup>7</sup> Et deduxit eos in viam rectam,
ut irent in civitatem habitationis.</span>
	<span class="versiculo"><sup>8</sup> Confiteantur Domino propter misericordiam eius
et mirabilia eius in filios hominum,</span>
	<span class="versiculo"><sup>9</sup> quia satiavit animam sitientem
et animam esurientem replevit bonis.</span>
	<span class="versiculo"><sup>10</sup> Sedentes in tenebris et umbra mortis,
vincti in mendicitate et ferro,</span>
	<span class="versiculo"><sup>11</sup> quia exacerbaverunt eloquia Dei
et consilium Altissimi spreverunt.</span>
	<span class="versiculo"><sup>12</sup> Et humiliavit in laboribus cor eorum,
infirmati sunt, nec fuit qui adiuvaret.</span>
	<span class="versiculo"><sup>13</sup> Et clamaverunt ad Dominum, cum tribularentur,
et de necessitatibus eorum liberavit eos.</span>
	<span class="versiculo"><sup>14</sup> Et eduxit eos de tenebris et umbra mortis
et vincula eorum dirupit.</span>
	<span class="versiculo"><sup>15</sup> Confiteantur Domino propter misericordiam eius
et mirabilia eius in filios hominum,</span>
	<span class="versiculo"><sup>16</sup> quia contrivit portas aereas
et vectes ferreos confregit.</span>
	<span class="versiculo"><sup>17</sup> Stulti facti sunt in via iniquitatis suae
et propter iniustitias suas afflicti sunt;</span>
	<span class="versiculo"><sup>18</sup> omnem escam abominata est anima eorum,
et appropinquaverunt usque ad portas mortis.</span>
	<span class="versiculo"><sup>19</sup> Et clamaverunt ad Dominum, cum tribularentur,
et de necessitatibus eorum liberavit eos.</span>
	<span class="versiculo"><sup>20</sup> Misit verbum suum et sanavit eos
et eripuit eos de interitionibus eorum.</span>
	<span class="versiculo"><sup>21</sup> Confiteantur Domino propter misericordiam eius
et mirabilia eius in filios hominum;</span>
	<span class="versiculo"><sup>22</sup> et sacrificent sacrificium laudis
et annuntient opera eius in exsultatione.</span>
	<span class="versiculo"><sup>23</sup> Qui descendunt mare in navibus,
facientes operationem in aquis multis,</span>
	<span class="versiculo"><sup>24</sup> ipsi viderunt opera Domini
et mirabilia eius in profundo.</span>
	<span class="versiculo"><sup>25</sup> Dixit et excitavit spiritum procellae,
et exaltati sunt fluctus eius.</span>
	<span class="versiculo"><sup>26</sup> Ascendunt usque ad caelos
et descendunt usque ad abyssos;
anima eorum in malis tabescebat.</span>
	<span class="versiculo"><sup>27</sup> Turbati sunt et moti sunt sicut ebrius,
et omnis sapientia eorum devorata est.</span>
	<span class="versiculo"><sup>28</sup> Et clamaverunt ad Dominum, cum tribularentur,
et de necessitatibus eorum eduxit eos.</span>
	<span class="versiculo"><sup>29</sup> Et statuit procellam eius in auram,
et tacuerunt fluctus eius.</span>
	<span class="versiculo"><sup>30</sup> Et laetati sunt, quia siluerunt,
et deduxit eos in portum voluntatis eorum.</span>
	<span class="versiculo"><sup>31</sup> Confiteantur Domino propter misericordiam eius
et mirabilia eius in filios hominum;</span>
	<span class="versiculo"><sup>32</sup> et exaltent eum in ecclesia plebis
et in conventu seniorum laudent eum.</span>
	<span class="versiculo"><sup>33</sup> Posuit flumina in desertum
et exitus aquarum in sitim,</span>
	<span class="versiculo"><sup>34</sup> terram fructiferam in salsuginem
a malitia inhabitantium in ea.</span>
	<span class="versiculo"><sup>35</sup> Posuit desertum in stagna aquarum
et terram sine aqua in exitus aquarum.</span>
	<span class="versiculo"><sup>36</sup> Et collocavit illic esurientes,
et constituerunt civitatem habitationis.</span>
	<span class="versiculo"><sup>37</sup> Et seminaverunt agros et plantaverunt vineas,
et fecerunt fructum in proventum suum.</span>
	<span class="versiculo"><sup>38</sup> Et benedixit eis, et multiplicati sunt nimis,
et iumenta eorum non minoravit.</span>
	<span class="versiculo"><sup>39</sup> Et pauci facti sunt et vexati sunt
a tribulatione malorum et dolore.</span>
	<span class="versiculo"><sup>40</sup> Effudit contemptionem super principes
et errare fecit eos in deserto invio.</span>
	<span class="versiculo"><sup>41</sup> Et suscepit pauperem de inopia
et posuit sicut oves familias.</span>
	<span class="versiculo"><sup>42</sup> Videbunt recti et laetabuntur,
et omnis iniquitas oppilabit os suum.</span>
	<span class="versiculo"><sup>43</sup> Quis sapiens, et custodiet haec
et intelleget misericordias Domini?.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
