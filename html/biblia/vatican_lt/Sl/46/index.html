<div>
	<span class="capitulo">46</span>
	<span class="versiculo"><sup>1</sup> <i>Magistro chori. Filiorum Core. Secundum &quot; Virgines... &quot;. Canticum</i>
.</span>
	<span class="versiculo"><sup>2</sup> Deus est nobis refugium et virtus,
adiutorium in tribulationibus inventus est nimis.</span>
	<span class="versiculo"><sup>3</sup> Propterea non timebimus, dum turbabitur terra,
et transferentur montes in cor maris.</span>
	<span class="versiculo"><sup>4</sup> Fremant et intumescant aquae eius, conturbentur montes in elatione eius.</span>
	<span class="versiculo"><sup>5</sup> Fluminis rivi laetificant civitatem Dei,
sancta tabernacula Altissimi.</span>
	<span class="versiculo"><sup>6</sup> Deus in medio eius, non commovebitur;
adiuvabit eam Deus mane diluculo.</span>
	<span class="versiculo"><sup>7</sup> Fremuerunt gentes, commota sunt regna;
dedit vocem suam, liquefacta est terra.</span>
	<span class="versiculo"><sup>8</sup> Dominus virtutum nobiscum,
refugium nobis Deus Iacob.</span>
	<span class="versiculo"><sup>9</sup> Venite et videte opera Domini,
quae posuit prodigia super terram.
Auferet bella usque ad finem terrae,</span>
	<span class="versiculo"><sup>10</sup> arcum conteret et confringet arma
et scuta comburet igne.</span>
	<span class="versiculo"><sup>11</sup> Vacate et videte quoniam ego sum Deus:
exaltabor in gentibus et exaltabor in terra.</span>
	<span class="versiculo"><sup>12</sup> Dominus virtutum nobiscum,
refugium nobis Deus Iacob.</span>
</div>
