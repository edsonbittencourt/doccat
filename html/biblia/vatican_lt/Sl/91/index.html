<div>
	<span class="capitulo">91</span>
	<span class="versiculo"><sup>1</sup> Qui habitat in protectione Altissimi,
sub umbra Omnipotentis commorabitur.</span>
	<span class="versiculo"><sup>2</sup> Dicet Domino: &#x201c; Refugium meum
et fortitudo mea, Deus meus, sperabo in eum &#x201d;.</span>
	<span class="versiculo"><sup>3</sup> Quoniam ipse liberabit te de laqueo venantium
et a verbo maligno.</span>
	<span class="versiculo"><sup>4</sup> Alis suis obumbrabit tibi,
et sub pennas eius confugies;
scutum et lorica veritas eius.</span>
	<span class="versiculo"><sup>5</sup> Non timebis a timore nocturno,
a sagitta volante in die,</span>
	<span class="versiculo"><sup>6</sup> a peste perambulante in tenebris,
ab exterminio vastante in meridie.</span>
	<span class="versiculo"><sup>7</sup> Cadent a latere tuo mille
et decem milia a dextris tuis;
ad te autem non appropinquabit.</span>
	<span class="versiculo"><sup>8</sup> Verumtamen oculis tuis considerabis
et retributionem peccatorum videbis.</span>
	<span class="versiculo"><sup>9</sup> Quoniam tu es, Domine, refugium meum.
Altissimum posuisti habitaculum tuum.</span>
	<span class="versiculo"><sup>10</sup> Non accedet ad te malum,
et flagellum non appropinquabit tabernaculo tuo,</span>
	<span class="versiculo"><sup>11</sup> quoniam angelis suis mandabit de te,
ut custodiant te in omnibus viis tuis.</span>
	<span class="versiculo"><sup>12</sup> In manibus portabunt te,
ne forte offendas ad lapidem pedem tuum.</span>
	<span class="versiculo"><sup>13</sup> Super aspidem et basiliscum ambulabis
et conculcabis leonem et draconem.</span>
	<span class="versiculo"><sup>14</sup> Quoniam mihi adhaesit, liberabo eum;
suscipiam eum, quoniam cognovit nomen meum.</span>
	<span class="versiculo"><sup>15</sup> Clamabit ad me, et ego exaudiam eum;
cum ipso sum in tribulatione;
eripiam eum et glorificabo eum.</span>
	<span class="versiculo"><sup>16</sup> Longitudine dierum replebo eum
et ostendam illi salutare meum.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
