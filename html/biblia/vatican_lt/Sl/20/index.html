<div>
    <span class="capitulo">20</span>
    <span class="versiculo"><sup>1</sup> <i>Magistro chori. PSALMUS. David</i>
.</span>
    <span class="versiculo"><sup>2</sup> Exaudiat te Dominus in die tribulationis,
protegat te nomen Dei Iacob.</span>
    <span class="versiculo"><sup>3</sup> Mittat tibi auxilium de sancto
et de Sion tueatur te.</span>
    <span class="versiculo"><sup>4</sup> Memor sit omnis sacrificii tui
et holocaustum tuum pingue habeat.</span>
    <span class="versiculo"><sup>5</sup> Tribuat tibi secundum cor tuum
et omne consilium tuum adimpleat.</span>
    <span class="versiculo"><sup>6</sup> Laetabimur in salutari tuo
et in nomine Dei nostri levabimus signa;
impleat Dominus omnes petitiones tuas.</span>
    <span class="versiculo"><sup>7</sup> Nunc cognovi quoniam salvum fecit Dominus christum suum:
exaudivit illum de caelo sancto suo,
in virtutibus salutis dexterae eius.</span>
    <span class="versiculo"><sup>8</sup> Hi in curribus, et hi in equis,
nos autem nomen Domini Dei nostri invocavimus.</span>
    <span class="versiculo"><sup>9</sup> Ipsi incurvati sunt et ceciderunt,
nos autem surreximus et erecti sumus.</span>
    <span class="versiculo"><sup>10</sup> Domine, salvum fac regem,
et exaudi nos in die, qua invocaverimus te.</span>
</div>
