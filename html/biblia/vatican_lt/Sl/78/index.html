<div>
	<span class="capitulo">78</span>
	<span class="versiculo"><sup>1</sup> <i>Maskil. Asaph</i>
.
Attendite, popule meus, doctrinam meam;
inclinate aurem vestram in verba oris mei.</span>
	<span class="versiculo"><sup>2</sup> Aperiam in parabolis os meum,
eloquar arcana aetatis antiquae.</span>
	<span class="versiculo"><sup>3</sup> Quanta audivimus et cognovimus ea,
et patres nostri narraverunt nobis,</span>
	<span class="versiculo"><sup>4</sup> non occultabimus a filiis eorum,
generationi alteri narrantes
laudes Domini et virtutes eius
et mirabilia eius, quae fecit.</span>
	<span class="versiculo"><sup>5</sup> Constituit testimonium in Iacob
et legem posuit in Israel;
quanta mandaverat patribus nostris
nota facere ea filiis suis,</span>
	<span class="versiculo"><sup>6</sup> ut cognoscat generatio altera,
filii, qui nascentur.
Exsurgent et narrabunt filiis suis,</span>
	<span class="versiculo"><sup>7</sup> ut ponant in Deo spem suam
et non obliviscantur operum Dei
et mandata eius custodiant.</span>
	<span class="versiculo"><sup>8</sup> Ne fiant sicut patres eorum,
generatio rebellis et exasperans;
generatio, quae non firmavit cor suum,
et non fuit fidelis Deo spiritus eius.</span>
	<span class="versiculo"><sup>9</sup> Filii Ephraim, intendentes et mittentes arcum,
conversi sunt in die belli.</span>
	<span class="versiculo"><sup>10</sup> Non custodierunt testamentum Dei
et in lege eius renuerunt ambulare.</span>
	<span class="versiculo"><sup>11</sup> Et obliti sunt factorum eius
et mirabilium eius, quae ostendit eis.</span>
	<span class="versiculo"><sup>12</sup> Coram patribus eorum fecit mirabilia
in terra Aegypti, in campo Taneos.</span>
	<span class="versiculo"><sup>13</sup> Scidit mare et perduxit eos
et statuit aquas quasi in utre.</span>
	<span class="versiculo"><sup>14</sup> Et deduxit eos in nube per diem
et per totam noctem in illuminatione ignis.</span>
	<span class="versiculo"><sup>15</sup> Scidit petram in eremo
et adaquavit eos velut abyssus multa.</span>
	<span class="versiculo"><sup>16</sup> Et eduxit rivulos de petra
et deduxit tamquam flumina aquas.</span>
	<span class="versiculo"><sup>17</sup> Et apposuerunt adhuc peccare ei,
in iram excitaverunt Excelsum in inaquoso.</span>
	<span class="versiculo"><sup>18</sup> Et tentaverunt Deum in cordibus suis,
petentes escas animabus suis;</span>
	<span class="versiculo"><sup>19</sup> et contra Deum locuti sunt,
dixerunt: &#x201c; Numquid poterit Deus parare mensam in deserto? &#x201d;.</span>
	<span class="versiculo"><sup>20</sup> Ecce percussit petram, et fluxerunt aquae,
et torrentes inundaverunt.
&#x201c; Numquid et panem poterit dare
aut parare carnes populo suo? &#x201d;.</span>
	<span class="versiculo"><sup>21</sup> Ideo audivit Dominus et exarsit,
et ignis accensus est in Iacob,
et ira ascendit in Israel.</span>
	<span class="versiculo"><sup>22</sup> Quia non crediderunt in Deo
nec speraverunt in salutari eius.</span>
	<span class="versiculo"><sup>23</sup> Verumtamen mandavit nubibus desuper
et ianuas caeli aperuit;</span>
	<span class="versiculo"><sup>24</sup> et pluit illis manna ad manducandum
et panem caeli dedit eis:</span>
	<span class="versiculo"><sup>25</sup> panem angelorum manducavit homo;
cibaria misit eis ad abundantiam.</span>
	<span class="versiculo"><sup>26</sup> Excitavit austrum in caelo
et induxit in virtute sua africum;</span>
	<span class="versiculo"><sup>27</sup> et pluit super eos sicut pulverem carnes
et sicut arenam maris volatilia pennata:</span>
	<span class="versiculo"><sup>28</sup> et ceciderunt in medio castrorum eorum,
circa tabernacula eorum.</span>
	<span class="versiculo"><sup>29</sup> Et manducaverunt et saturati sunt nimis,
et desiderium eorum attulit eis.</span>
	<span class="versiculo"><sup>30</sup> Nondum recesserant a desiderio suo,
adhuc escae eorum erant in ore ipsorum,</span>
	<span class="versiculo"><sup>31</sup> et ira Dei ascendit super eos
et occidit pingues eorum
et electos Israel prostravit.</span>
	<span class="versiculo"><sup>32</sup> In omnibus his peccaverunt adhuc
et non crediderunt in mirabilibus eius;</span>
	<span class="versiculo"><sup>33</sup> et consumpsit in halitu dies eorum
et annos eorum cum festinatione.</span>
	<span class="versiculo"><sup>34</sup> Cum occideret eos, quaerebant eum
et conversi veniebant diluculo ad eum;</span>
	<span class="versiculo"><sup>35</sup> et rememorati sunt quia Deus adiutor est eorum,
et Deus Excelsus redemptor eorum est.</span>
	<span class="versiculo"><sup>36</sup> Et suaserunt ei in ore suo
et lingua sua mentiti sunt ei;</span>
	<span class="versiculo"><sup>37</sup> cor autem eorum non erat rectum cum eo,
nec fideles erant in testamento eius.</span>
	<span class="versiculo"><sup>38</sup> Ipse autem est misericors
et propitiatur iniquitati et non disperdit.
Saepe avertit iram suam
et non accendit omnem furorem suum.</span>
	<span class="versiculo"><sup>39</sup> Et recordatus est quia caro sunt,
spiritus vadens et non rediens.</span>
	<span class="versiculo"><sup>40</sup> Quoties exacerbaverunt eum in deserto,
in iram concitaverunt eum in inaquoso!</span>
	<span class="versiculo"><sup>41</sup> Et reversi sunt et tentaverunt Deum
et Sanctum Israel exacerbaverunt.</span>
	<span class="versiculo"><sup>42</sup> Non sunt recordati manus eius,
diei, qua redemit eos de manu tribulantis.</span>
	<span class="versiculo"><sup>43</sup> Cum posuit in Aegypto signa sua
et prodigia sua in campo Taneos.</span>
	<span class="versiculo"><sup>44</sup> Convertit in sanguinem flumina eorum
et rivulos eorum, ne biberent.</span>
	<span class="versiculo"><sup>45</sup> Misit in eos coenomyiam et comedit eos,
ranam et perdidit eos.</span>
	<span class="versiculo"><sup>46</sup> Dedit brucho fructus eorum,
labores eorum locustae.</span>
	<span class="versiculo"><sup>47</sup> Occidit in grandine vineas eorum,
moros eorum in pruina.</span>
	<span class="versiculo"><sup>48</sup> Tradidit grandini iumenta eorum
et greges eorum flammae ignis.</span>
	<span class="versiculo"><sup>49</sup> Misit in eos ardorem irae suae,
indignationem et comminationem et angustiam,
immissionem angelorum malorum.</span>
	<span class="versiculo"><sup>50</sup> Complanavit semitam irae suae;
non pepercit a morte animabus eorum
et vitam eorum in peste conclusit.</span>
	<span class="versiculo"><sup>51</sup> Percussit omne primogenitum in terra Aegypti,
primitias roboris eorum in tabernaculis Cham.</span>
	<span class="versiculo"><sup>52</sup> Abstulit sicut oves populum suum
et perduxit eos tamquam gregem in deserto.</span>
	<span class="versiculo"><sup>53</sup> Deduxit eos in spe, et non timuerunt,
et inimicos eorum operuit mare.</span>
	<span class="versiculo"><sup>54</sup> Et induxit eos in fines sanctificationis suae,
in montem, quem acquisivit dextera eius.</span>
	<span class="versiculo"><sup>55</sup> Et eiecit a facie eorum gentes
et divisit eis terram in funiculo hereditatis
et habitare fecit in tabernaculis eorum tribus Israel.</span>
	<span class="versiculo"><sup>56</sup> Et tentaverunt et exacerbaverunt Deum Excelsum
et testimonia eius non custodierunt.</span>
	<span class="versiculo"><sup>57</sup> Recesserunt et praevaricati sunt,
quemadmodum patres eorum;
conversi sunt retro ut arcus pravus.</span>
	<span class="versiculo"><sup>58</sup> In iram concitaverunt eum in collibus suis
et in sculptilibus suis ad aemulationem eum provocaverunt.</span>
	<span class="versiculo"><sup>59</sup> Audivit Deus et exarsit
et sprevit valde Israel.</span>
	<span class="versiculo"><sup>60</sup> Et reppulit habitaculum Silo,
tabernaculum, ubi habitavit in hominibus.</span>
	<span class="versiculo"><sup>61</sup> Et tradidit in captivitatem virtutem suam
et pulchritudinem suam in manus inimici.</span>
	<span class="versiculo"><sup>62</sup> Et conclusit in gladio populum suum
et in hereditatem suam exarsit.</span>
	<span class="versiculo"><sup>63</sup> Iuvenes eorum comedit ignis,
et virgines eorum non sunt desponsatae.</span>
	<span class="versiculo"><sup>64</sup> Sacerdotes eorum in gladio ceciderunt,
et viduae eorum non plorabantur.</span>
	<span class="versiculo"><sup>65</sup> Et excitatus est tamquam dormiens Dominus,
tamquam potens crapulatus a vino.</span>
	<span class="versiculo"><sup>66</sup> Et percussit inimicos suos in posteriora,
opprobrium sempiternum dedit illis.</span>
	<span class="versiculo"><sup>67</sup> Et reppulit tabernaculum Ioseph
et tribum Ephraim non elegit,</span>
	<span class="versiculo"><sup>68</sup> sed elegit tribum Iudae,
montem Sion, quem dilexit.</span>
	<span class="versiculo"><sup>69</sup> Et aedificavit sicut excelsum sanctuarium suum,
sicut terram, quam fundavit in saecula.</span>
	<span class="versiculo"><sup>70</sup> Et elegit David servum suum
et sustulit eum de gregibus ovium,</span>
	<span class="versiculo"><sup>71</sup> de post fetantes accepit eum:
pascere Iacob populum suum
et Israel hereditatem suam.</span>
	<span class="versiculo"><sup>72</sup> Et pavit eos in innocentia cordis sui
et in prudentia manuum suarum deduxit eos.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
