<div>
	<span class="capitulo">35</span>
	<span class="versiculo"><sup>1</sup> <i>David</i>
.
Iudica, Domine, iudicantes me;
impugna impugnantes me.</span>
	<span class="versiculo"><sup>2</sup> Apprehende clipeum et scutum
et exsurge in adiutorium mihi.</span>
	<span class="versiculo"><sup>3</sup> Effunde frameam et securim
adversus eos, qui persequuntur me.
Dic animae meae: &#x201c; Salus tua ego sum &#x201d;.</span>
	<span class="versiculo"><sup>4</sup> Confundantur et revereantur
quaerentes animam meam;
avertantur retrorsum et confundantur
cogitantes mihi mala.</span>
	<span class="versiculo"><sup>5</sup> Fiant tamquam pulvis ante ventum,
et angelus Domini impellens eos;</span>
	<span class="versiculo"><sup>6</sup> fiat via illorum tenebrae et lubricum,
et angelus Domini persequens eos.</span>
	<span class="versiculo"><sup>7</sup> Quoniam gratis absconderunt mihi laqueum suum,
gratis foderunt foveam animae meae.</span>
	<span class="versiculo"><sup>8</sup> Veniat illi calamitas, quam ignorat,
et captio, quam abscondit, apprehendat eum,
et in eandem calamitatem ipse cadat.</span>
	<span class="versiculo"><sup>9</sup> Anima autem mea exsultabit in Domino
et delectabitur super salutari suo.</span>
	<span class="versiculo"><sup>10</sup> Omnia ossa mea dicent:
&#x201c; Domine, quis similis tibi?
Eripiens inopem de manu fortiorum eius,
egenum et pauperem a diripientibus eum &#x201d;.</span>
	<span class="versiculo"><sup>11</sup> Surgentes testes iniqui,
quae ignorabam, interrogabant me;</span>
	<span class="versiculo"><sup>12</sup> retribuebant mihi mala pro bonis,
desolatio est animae meae.</span>
	<span class="versiculo"><sup>13</sup> Ego autem, cum infirmarentur,
induebar cilicio,
humiliabam in ieiunio animam meam;
et oratio mea in sinu meo convertebatur.</span>
	<span class="versiculo"><sup>14</sup> Quasi pro proximo et quasi pro fratre meo ambulabam,
quasi lugens matrem contristatus incurvabar.</span>
	<span class="versiculo"><sup>15</sup> Cum autem vacillarem, laetati sunt et convenerunt;
convenerunt contra me percutientes, et ignoravi.</span>
	<span class="versiculo"><sup>16</sup> Diripuerunt et non desistebant;
tentaverunt me, subsannaverunt me subsannatione,
frenduerunt super me dentibus suis.</span>
	<span class="versiculo"><sup>17</sup> Domine, quamdiu aspicies?
Restitue animam meam a malignitate eorum,
a leonibus unicam meam.</span>
	<span class="versiculo"><sup>18</sup> Confitebor tibi in ecclesia magna,
in populo multo laudabo te.</span>
	<span class="versiculo"><sup>19</sup> Non supergaudeant mihi inimici mei mendaces,
qui oderunt me gratis et annuunt oculis.</span>
	<span class="versiculo"><sup>20</sup> Etenim non pacifice loquebantur
et contra mansuetos terrae dolos cogitabant.</span>
	<span class="versiculo"><sup>21</sup> Et dilataverunt super me os suum;
dixerunt: &#x201c; Euge, euge, viderunt oculi nostri &#x201d;. -</span>
	<span class="versiculo"><sup>22</sup> Vidisti, Domine, ne sileas;
Domine, ne discedas a me.</span>
	<span class="versiculo"><sup>23</sup> Exsurge et evigila ad iudicium meum,
Deus meus et Dominus meus, ad causam meam.</span>
	<span class="versiculo"><sup>24</sup> Iudica me secundum iustitiam tuam, Domine Deus meus,
et non supergaudeant mihi.</span>
	<span class="versiculo"><sup>25</sup> Non dicant in cordibus suis:
&#x201c; Euge animae nostrae &#x201d;;
nec dicant: &#x201c; Devoravimus eum &#x201d;.</span>
	<span class="versiculo"><sup>26</sup> Erubescant et revereantur simul, qui gratulantur malis meis;
induantur confusione et reverentia, qui magna loquuntur super me</span>
	<span class="versiculo"><sup>27</sup> Exsultent et laetentur, qui volunt iustitiam meam,
et dicant semper: &#x201c; Magnificetur Dominus,
qui vult pacem servi sui &#x201d;.</span>
	<span class="versiculo"><sup>28</sup> Et lingua mea meditabitur iustitiam tuam,
tota die laudem tuam.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
