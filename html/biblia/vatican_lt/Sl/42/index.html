<div>
	<span class="capitulo">42</span>
	<span class="versiculo"><sup>1</sup> <i>Magistro chori. Maskil. Filiorum Core</i>
.</span>
	<span class="versiculo"><sup>2</sup> Quemadmodum desiderat cervus ad fontes aquarum,
ita desiderat anima mea ad te, Deus.</span>
	<span class="versiculo"><sup>3</sup> Sitivit anima mea ad Deum, Deum vivum;
quando veniam et apparebo ante faciem Dei?</span>
	<span class="versiculo"><sup>4</sup> Fuerunt mihi lacrimae meae panis die ac nocte,
dum dicitur mihi cotidie: &#x201c; Ubi est Deus tuus? &#x201d;.</span>
	<span class="versiculo"><sup>5</sup> Haec recordatus sum et effudi in me animam meam;
quoniam transibam in locum tabernaculi admirabilis
usque ad domum Dei
in voce exsultationis et confessionis
multitudinis festa celebrantis.</span>
	<span class="versiculo"><sup>6</sup> Quare tristis es, anima mea, et quare conturbaris in me?
Spera in Deo, quoniam adhuc confitebor illi,
salutare vultus mei et Deus meus.</span>
	<span class="versiculo"><sup>7</sup> In meipso anima mea contristata est;
propterea memor ero tui
de terra Iordanis et Hermonim, de monte Misar.</span>
	<span class="versiculo"><sup>8</sup> Abyssus abyssum invocat in voce cataractarum tuarum;
omnes gurgites tui et fluctus tui super me transierunt.</span>
	<span class="versiculo"><sup>9</sup> In die mandavit Dominus misericordiam suam,
et nocte canticum eius apud me est: oratio ad Deum vitae meae.</span>
	<span class="versiculo"><sup>10</sup> Dicam Deo: &#x201c; Susceptor meus es.
Quare oblitus es mei,
et quare contristatus incedo,
dum affligit me inimicus? &#x201d;.</span>
	<span class="versiculo"><sup>11</sup> Dum confringuntur ossa mea,
exprobraverunt mihi, qui tribulant me,
dum dicunt mihi quotidie: &#x201c; Ubi est Deus tuus? &#x201d;. -</span>
	<span class="versiculo"><sup>12</sup> Quare tristis es, anima mea, et quare conturbaris in me?
Spera in Deo, quoniam adhuc confitebor illi,
salutare vultus mei et Deus meus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
