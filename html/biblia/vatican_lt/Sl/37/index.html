<div>
	<span class="capitulo">37</span>
	<span class="versiculo"><sup>1</sup> <i>David</i>
.
ALEPH. Noli aemulari in malignantibus
neque zelaveris facientes iniquitatem,</span>
	<span class="versiculo"><sup>2</sup> quoniam tamquam fenum velociter arescent
et quemadmodum herba virens decident.</span>
	<span class="versiculo"><sup>3</sup> BETH. Spera in Domino et fac bonitatem,
et inhabitabis terram et pasceris in fide.</span>
	<span class="versiculo"><sup>4</sup> Delectare in Domino,
et dabit tibi petitiones cordis tui.</span>
	<span class="versiculo"><sup>5</sup> GHIMEL. Committe Domino viam tuam et spera in eo,
et ipse faciet;</span>
	<span class="versiculo"><sup>6</sup> et educet quasi lumen iustitiam tuam
et iudicium tuum tamquam meridiem.</span>
	<span class="versiculo"><sup>7</sup> DALETH. Quiesce in Domino et exspecta eum;
noli aemulari in eo, qui prosperatur in via sua,
in homine, qui molitur insidias.</span>
	<span class="versiculo"><sup>8</sup> HE. Desine ab ira et derelinque furorem,
noli aemulari, quod vertit ad malum,</span>
	<span class="versiculo"><sup>9</sup> quoniam qui malignantur, exterminabuntur,
sustinentes autem Dominum ipsi hereditabunt terram.</span>
	<span class="versiculo"><sup>10</sup> VAU. Et adhuc pusillum et non erit peccator,
et quaeres locum eius et non invenies.</span>
	<span class="versiculo"><sup>11</sup> Mansueti autem hereditabunt terram
et delectabuntur in multitudine pacis.</span>
	<span class="versiculo"><sup>12</sup> ZAIN. Insidiabitur peccator iusto
et stridebit super eum dentibus suis.</span>
	<span class="versiculo"><sup>13</sup> Dominus autem irridebit eum,
quoniam prospicit quod veniet dies eius.</span>
	<span class="versiculo"><sup>14</sup> HETH. Gladium evaginaverunt peccatores,
intenderunt arcum suum,
ut deiciant pauperem et inopem,
ut trucident recte ambulantes in via.</span>
	<span class="versiculo"><sup>15</sup> Gladius eorum intrabit in corda ipsorum,
et arcus eorum confringetur.</span>
	<span class="versiculo"><sup>16</sup> TETH. Melius est modicum iusto
super divitias peccatorum multas,</span>
	<span class="versiculo"><sup>17</sup> quoniam brachia peccatorum conterentur,
confirmat autem iustos Dominus.</span>
	<span class="versiculo"><sup>18</sup> IOD. Novit Dominus dies immaculatorum,
et hereditas eorum in aeternum erit.</span>
	<span class="versiculo"><sup>19</sup> Non confundentur in tempore malo
et in diebus famis saturabuntur.</span>
	<span class="versiculo"><sup>20</sup> CAPH. Quia peccatores peribunt,
inimici vero Domini ut decor camporum deficient,
quemadmodum fumus deficient.</span>
	<span class="versiculo"><sup>21</sup> LAMED. Mutuatur peccator et non solvet,
iustus autem miseretur et tribuet.</span>
	<span class="versiculo"><sup>22</sup> Quia benedicti eius hereditabunt terram,
maledicti autem eius exterminabuntur.</span>
	<span class="versiculo"><sup>23</sup> MEM. A Domino gressus hominis confirmantur,
et viam eius volet.</span>
	<span class="versiculo"><sup>24</sup> Cum ceciderit, non collidetur,
quia Dominus sustentat manum eius.</span>
	<span class="versiculo"><sup>25</sup> NUN. Iunior fui et senui
et non vidi iustum derelictum
nec semen eius quaerens panem.</span>
	<span class="versiculo"><sup>26</sup> Tota die miseretur et commodat,
et semen illius in benedictione erit.</span>
	<span class="versiculo"><sup>27</sup> SAMECH. Declina a malo et fac bonum,
et inhabitabis in saeculum saeculi,</span>
	<span class="versiculo"><sup>28</sup> quia Dominus amat iudicium
et non derelinquet sanctos suos.
AIN. Iniusti in aeternum disperibunt,
et semen impiorum exterminabitur.</span>
	<span class="versiculo"><sup>29</sup> Iusti autem hereditabunt terram
et inhabitabunt in saeculum saeculi super eam.</span>
	<span class="versiculo"><sup>30</sup> PHE. Os iusti meditabitur sapientiam,
et lingua eius loquetur iudicium;</span>
	<span class="versiculo"><sup>31</sup> lex Dei eius in corde ipsius,
et non vacillabunt gressus eius.</span>
	<span class="versiculo"><sup>32</sup> SADE. Considerat peccator iustum
et quaerit mortificare eum;</span>
	<span class="versiculo"><sup>33</sup> Dominus autem non derelinquet eum in manibus eius
nec damnabit eum, cum iudicabitur illi.</span>
	<span class="versiculo"><sup>34</sup> COPH. Exspecta Dominum et custodi viam eius,
et exaltabit te, ut hereditate capias terram;
cum exterminabuntur peccatores, videbis.</span>
	<span class="versiculo"><sup>35</sup> RES. Vidi impium superexaltatum
et elevatum sicut cedrum virentem;</span>
	<span class="versiculo"><sup>36</sup> et transivi, et ecce non erat,
et quaesivi eum, et non est inventus.</span>
	<span class="versiculo"><sup>37</sup> SIN. Observa innocentiam et vide aequitatem,
quoniam est posteritas homini pacifico.</span>
	<span class="versiculo"><sup>38</sup> Iniusti autem disperibunt simul,
posteritas impiorum exterminabitur.</span>
	<span class="versiculo"><sup>39</sup> TAU. Salus autem iustorum a Domino,
et protector eorum in tempore tribulationis.</span>
	<span class="versiculo"><sup>40</sup> Et adiuvabit eos Dominus et liberabit eos
et eruet eos a peccatoribus et salvabit eos,
quia speraverunt in eo.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
