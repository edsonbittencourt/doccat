<div>
	<span class="capitulo">45</span>
	<span class="versiculo"><sup>1</sup> <i>Magistro chori. Secundum &quot; Lilia... &quot;. Filiorum Core. Maskil. Canticum amoris</i>
.</span>
	<span class="versiculo"><sup>2</sup> Eructavit cor meum verbum bonum,
dico ego opera mea regi.
Lingua mea calamus scribae velociter scribentis.</span>
	<span class="versiculo"><sup>3</sup> Speciosus forma es prae filiis hominum,
diffusa est gratia in labiis tuis,
propterea benedixit te Deus in aeternum.</span>
	<span class="versiculo"><sup>4</sup> Accingere gladio tuo super femur tuum, potentissime,
magnificentia tua et ornatu tuo.</span>
	<span class="versiculo"><sup>5</sup> Et ornatu tuo procede, currum ascende
propter veritatem et mansuetudinem et iustitiam.
Et doceat te mirabilia dextera tua:</span>
	<span class="versiculo"><sup>6</sup> sagittae tuae acutae
- populi sub te cadent -
in corda inimicorum regis.</span>
	<span class="versiculo"><sup>7</sup> Sedes tua, Deus, in saeculum saeculi;
sceptrum aequitatis sceptrum regni tui.</span>
	<span class="versiculo"><sup>8</sup> Dilexisti iustitiam et odisti iniquitatem,
propterea unxit te Deus, Deus tuus, oleo laetitiae prae consortibus tuis.</span>
	<span class="versiculo"><sup>9</sup> Myrrha et aloe et casia omnia vestimenta tua;
e domibus eburneis chordae delectant te.</span>
	<span class="versiculo"><sup>10</sup> Filiae regum in pretiosis tuis;
astitit regina a dextris tuis ornata auro ex Ophir. -</span>
	<span class="versiculo"><sup>11</sup> Audi, filia, et vide et inclina aurem tuam
et obliviscere populum tuum et domum patris tui;</span>
	<span class="versiculo"><sup>12</sup> et concupiscet rex speciem tuam.
Quoniam ipse est dominus tuus, et adora eum.</span>
	<span class="versiculo"><sup>13</sup> Filia Tyri cum muneribus;
vultum tuum deprecabuntur divites plebis.</span>
	<span class="versiculo"><sup>14</sup> Gloriosa nimis filia regis intrinsecus,
texturis aureis circumamicta.</span>
	<span class="versiculo"><sup>15</sup> In vestibus variegatis adducetur regi;
virgines post eam, proximae eius, afferuntur tibi.</span>
	<span class="versiculo"><sup>16</sup> Afferuntur in laetitia et exsultatione,
adducuntur in domum regis.</span>
	<span class="versiculo"><sup>17</sup> Pro patribus tuis erunt tibi filii;
constitues eos principes super omnem terram.</span>
	<span class="versiculo"><sup>18</sup> Memor ero nominis tui
in omni generatione et generatione;
propterea populi confitebuntur tibi in aeternum
et in saeculum saeculi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
