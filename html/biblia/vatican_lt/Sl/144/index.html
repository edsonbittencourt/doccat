<div>
	<span class="capitulo">144</span>
	<span class="versiculo"><sup>1</sup> <i>David</i>
.
Benedictus Dominus, adiutor meus,
qui docet manus meas ad proelium
et digitos meos ad bellum.</span>
	<span class="versiculo"><sup>2</sup> Misericordia mea et fortitudo mea,
refugium meum et liberator meus;
scutum meum, et in ipso speravi,
qui subdit populum meum sub me.</span>
	<span class="versiculo"><sup>3</sup> Domine, quid est homo, quod agnoscis eum,
aut filius hominis, quod reputas eum?</span>
	<span class="versiculo"><sup>4</sup> Homo vanitati similis factus est,
dies eius sicut umbra praeteriens.</span>
	<span class="versiculo"><sup>5</sup> Domine, inclina caelos tuos et descende;
tange montes, et fumigabunt.</span>
	<span class="versiculo"><sup>6</sup> Fulgura coruscationem et dissipa eos;
emitte sagittas tuas et conturba eos.</span>
	<span class="versiculo"><sup>7</sup> Emitte manum tuam de alto;
eripe me et libera me de aquis multis,
de manu filiorum alienigenarum,</span>
	<span class="versiculo"><sup>8</sup> quorum os locutum est vanitatem,
et dextera eorum dextera mendacii.</span>
	<span class="versiculo"><sup>9</sup> Deus, canticum novum cantabo tibi,
in psalterio decachordo psallam tibi,</span>
	<span class="versiculo"><sup>10</sup> qui das salutem regibus,
qui redimis David servum tuum de gladio maligno.</span>
	<span class="versiculo"><sup>11</sup> Eripe me et libera me
de manu filiorum alienigenarum,
quorum os locutum est vanitatem,
et dextera eorum dextera mendacii.</span>
	<span class="versiculo"><sup>12</sup> Filii nostri sicut novellae crescentes
in iuventute sua;
filiae nostrae sicut columnae angulares,
sculptae ut structura templi.</span>
	<span class="versiculo"><sup>13</sup> Promptuaria nostra plena,
redundantia omnibus bonis;
oves nostrae in milibus
innumerabiles in campis nostris,</span>
	<span class="versiculo"><sup>14</sup> boves nostrae crassae.
Non est ruina maceriae neque egressus
neque clamor in plateis nostris.</span>
	<span class="versiculo"><sup>15</sup> Beatus populus, cui haec sunt;
beatus populus, cui Dominus est Deus.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
