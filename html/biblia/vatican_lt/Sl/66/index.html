<div>
	<span class="capitulo">66</span>
	<span class="versiculo"><sup>1</sup> <i>Magistro chori. Canticum. PSALMUS</i>
.
Iubilate Deo, omnis terra,</span>
	<span class="versiculo"><sup>2</sup> psalmum dicite gloriae nominis eius,
glorificate laudem eius.</span>
	<span class="versiculo"><sup>3</sup> Dicite Deo: &#x201c; Quam terribilia sunt opera tua.
Prae multitudine virtutis tuae blandientur tibi inimici tui.</span>
	<span class="versiculo"><sup>4</sup> Omnis terra adoret te et psallat tibi,
psalmum dicat nomini tuo &#x201d;.</span>
	<span class="versiculo"><sup>5</sup> Venite et videte opera Dei,
terribilis in adinventionibus super filios hominum.</span>
	<span class="versiculo"><sup>6</sup> Convertit mare in aridam,
et in flumine pertransibunt pede;
ibi laetabimur in ipso.</span>
	<span class="versiculo"><sup>7</sup> Qui dominatur in virtute sua in aeternum,
oculi eius super gentes respiciunt;
rebelles non exaltentur in semetipsis.</span>
	<span class="versiculo"><sup>8</sup> Benedicite, gentes, Deum nostrum
et auditam facite vocem laudis eius;</span>
	<span class="versiculo"><sup>9</sup> qui posuit animam nostram ad vitam
et non dedit in commotionem pedes nostros.</span>
	<span class="versiculo"><sup>10</sup> Quoniam probasti nos, Deus;
igne nos examinasti, sicut examinatur argentum.</span>
	<span class="versiculo"><sup>11</sup> Induxisti nos in laqueum,
posuisti tribulationes in dorso nostro.</span>
	<span class="versiculo"><sup>12</sup> Imposuisti homines super capita nostra,
transivimus per ignem et aquam,
et eduxisti nos in refrigerium.</span>
	<span class="versiculo"><sup>13</sup> Introibo in domum tuam in holocaustis;
reddam tibi vota mea,</span>
	<span class="versiculo"><sup>14</sup> quae protulerunt labia mea,
et locutum est os meum in tribulatione mea.</span>
	<span class="versiculo"><sup>15</sup> Holocausta medullata offeram tibi cum incenso arietum,
offeram tibi boves cum hircis.</span>
	<span class="versiculo"><sup>16</sup> Venite, audite, et narrabo, omnes, qui timetis Deum,
quanta fecit animae meae.</span>
	<span class="versiculo"><sup>17</sup> Ad ipsum ore meo clamavi
et exaltavi in lingua mea.</span>
	<span class="versiculo"><sup>18</sup> Iniquitatem si aspexi in corde meo,
non exaudiet Dominus.</span>
	<span class="versiculo"><sup>19</sup> Propterea exaudivit Deus,
attendit voci deprecationis meae.</span>
	<span class="versiculo"><sup>20</sup> Benedictus Deus, qui non amovit orationem meam
et misericordiam suam a me.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
