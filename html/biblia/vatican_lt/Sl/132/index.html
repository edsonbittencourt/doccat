<div>
	<span class="capitulo">132</span>
	<span class="versiculo"><sup>1</sup> <i>Canticum ascensionum</i>
.
Memento, Domine, David
et omnis mansuetudinis eius,</span>
	<span class="versiculo"><sup>2</sup> quia iuravit Domino,
votum vovit Potenti Iacob:</span>
	<span class="versiculo"><sup>3</sup> &#x201c; Non introibo in tabernaculum domus meae,
non ascendam in lectum strati mei,</span>
	<span class="versiculo"><sup>4</sup> non dabo somnum oculis meis
et palpebris meis dormitationem,</span>
	<span class="versiculo"><sup>5</sup> donec inveniam locum Domino,
tabernaculum Potenti Iacob &#x201d;.</span>
	<span class="versiculo"><sup>6</sup> Ecce audivimus eam esse in Ephratha,
invenimus eam in campis Iaar.</span>
	<span class="versiculo"><sup>7</sup> Ingrediamur in tabernaculum eius,
adoremus ad scabellum pedum eius. -</span>
	<span class="versiculo"><sup>8</sup> Surge, Domine, in requiem tuam,
tu et arca fortitudinis tuae.</span>
	<span class="versiculo"><sup>9</sup> Sacerdotes tui induantur iustitiam,
et sancti tui exsultent.</span>
	<span class="versiculo"><sup>10</sup> Propter David servum tuum
non avertas faciem christi tui.</span>
	<span class="versiculo"><sup>11</sup> Iuravit Dominus David veritatem
et non recedet ab ea:
&#x201c; De fructu ventris tui
ponam super sedem tuam.</span>
	<span class="versiculo"><sup>12</sup> Si custodierint filii tui testamentum meum
et testimonia mea, quae docebo eos,
filii eorum usque in saeculum
sedebunt super sedem tuam &#x201d;.</span>
	<span class="versiculo"><sup>13</sup> Quoniam elegit Dominus Sion,
desideravit eam in habitationem sibi:</span>
	<span class="versiculo"><sup>14</sup> &#x201c; Haec requies mea in saeculum saeculi;
hic habitabo, quoniam desideravi eam.</span>
	<span class="versiculo"><sup>15</sup> Cibaria eius benedicens benedicam,
pauperes eius saturabo panibus.</span>
	<span class="versiculo"><sup>16</sup> Sacerdotes eius induam salutari,
et sancti eius exsultatione exsultabunt.</span>
	<span class="versiculo"><sup>17</sup> Illic germinare faciam cornu David,
parabo lucernam christo meo.</span>
	<span class="versiculo"><sup>18</sup> Inimicos eius induam confusione,
super ipsum autem efflorebit diadema eius &#x201d;.</span>
</div>
