<div>
	<span class="capitulo">29</span>
	<span class="versiculo"><sup>1</sup> <i>PSALMUS. David</i>
.
Afferte Domino, filii Dei,
afferte Domino gloriam et potentiam,</span>
	<span class="versiculo"><sup>2</sup> afferte Domino gloriam nominis eius,
adorate Dominum in splendore sancto.</span>
	<span class="versiculo"><sup>3</sup> Vox Domini super aquas;
Deus maiestatis intonuit,
Dominus super aquas multas.</span>
	<span class="versiculo"><sup>4</sup> Vox Domini in virtute,
vox Domini in magnificentia.</span>
	<span class="versiculo"><sup>5</sup> Vox Domini confringentis cedros;
et confringet Dominus cedros Libani.</span>
	<span class="versiculo"><sup>6</sup> Et saltare faciet, tamquam vitulum, Libanum,
et Sarion, quemadmodum filium unicornium. -</span>
	<span class="versiculo"><sup>7</sup> Vox Domini intercidentis flammam ignis,</span>
	<span class="versiculo"><sup>8</sup> vox Domini concutientis desertum,
et concutiet Dominus desertum Cades.</span>
	<span class="versiculo"><sup>9</sup> Vox Domini properantis partum cervarum,
et denudabit condensa;
et in templo eius omnes dicent gloriam.</span>
	<span class="versiculo"><sup>10</sup> Dominus super diluvium habitat,
et sedebit Dominus rex in aeternum.</span>
	<span class="versiculo"><sup>11</sup> Dominus virtutem populo suo dabit,
Dominus benedicet populo suo in pace.</span>
</div>
