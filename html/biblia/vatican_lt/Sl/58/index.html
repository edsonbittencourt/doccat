<div>
	<span class="capitulo">58</span>
	<span class="versiculo"><sup>1</sup> <i>Magistro chori. Secundum &quot; Ne destruxeris &quot;. David. Miktam</i>
.</span>
	<span class="versiculo"><sup>2</sup> Numquid vere, potentes, iustitiam loquimini,
recte iudicatis filios hominum?</span>
	<span class="versiculo"><sup>3</sup> Etenim in corde iniquitates operamini,
in terra violentiam manus vestrae concinnant.</span>
	<span class="versiculo"><sup>4</sup> Alienati sunt peccatores ab utero;
erraverunt a ventre, qui loquuntur falsa.</span>
	<span class="versiculo"><sup>5</sup> Venenum illis in similitudinem serpentis,
sicut aspidis surdae et obturantis aures suas,</span>
	<span class="versiculo"><sup>6</sup> quae non exaudiet vocem incantantium
et venefici incantantis sapienter.</span>
	<span class="versiculo"><sup>7</sup> Deus, contere dentes eorum in ore ipsorum;
molas leonum confringe, Domine.</span>
	<span class="versiculo"><sup>8</sup> Diffluant tamquam aqua decurrens,
sicut fenum conculcatum arescant.</span>
	<span class="versiculo"><sup>9</sup> Sicut limax, quae tabescens transit, sicut abortivum mulieris, quod non vidit solem.</span>
	<span class="versiculo"><sup>10</sup> Priusquam sentiant ollae vestrae rhamnum,
sicut viventes, sicut ardor irae absorbet eos.</span>
	<span class="versiculo"><sup>11</sup> Laetabitur iustus, cum viderit vindictam,
pedes suos lavabit in sanguine peccatoris.</span>
	<span class="versiculo"><sup>12</sup> Et dicet homo: &#x201c; Utique est fructus iusto,
utique est Deus iudicans eos in terra &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
