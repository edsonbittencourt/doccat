<div>
	<span class="capitulo">36</span>
	<span class="versiculo"><sup>1</sup> <i>Magistro chori. David, servi Domini</i>
.</span>
	<span class="versiculo"><sup>2</sup> Susurrat iniquitas ad impium in medio cordis eius;
non est timor Dei ante oculos eius.</span>
	<span class="versiculo"><sup>3</sup> Quoniam blanditur ipsi in conspectu eius,
ut non inveniat iniquitatem suam et oderit.</span>
	<span class="versiculo"><sup>4</sup> Verba oris eius iniquitas et dolus,
desiit intellegere, ut bene ageret.</span>
	<span class="versiculo"><sup>5</sup> Iniquitatem meditatus est in cubili suo,
astitit omni viae non bonae,
malitiam autem non odivit.</span>
	<span class="versiculo"><sup>6</sup> Domine, in caelo misericordia tua,
et veritas tua usque ad nubes;</span>
	<span class="versiculo"><sup>7</sup> iustitia tua sicut montes Dei,
iudicia tua abyssus multa:
homines et iumenta salvabis, Domine.</span>
	<span class="versiculo"><sup>8</sup> Quam pretiosa misericordia tua, Deus!
Filii autem hominum in tegmine alarum tuarum sperabunt;</span>
	<span class="versiculo"><sup>9</sup> inebriabuntur ab ubertate domus tuae,
et torrente voluptatis tuae potabis eos.</span>
	<span class="versiculo"><sup>10</sup> Quoniam apud te est fons vitae,
et in lumine tuo videbimus lumen.</span>
	<span class="versiculo"><sup>11</sup> Praetende misericordiam tuam scientibus te
et iustitiam tuam his, qui recto sunt corde.</span>
	<span class="versiculo"><sup>12</sup> Non veniat mihi pes superbiae,
et manus peccatoris non moveat me.</span>
	<span class="versiculo"><sup>13</sup> Ibi ceciderunt, qui operantur iniquitatem,
expulsi sunt nec potuerunt stare.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
