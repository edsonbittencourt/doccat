<div>
	<span class="capitulo">38</span>
	<span class="versiculo"><sup>1</sup> <i>PSALMUS. David. Ad commemorandum</i>
.</span>
	<span class="versiculo"><sup>2</sup> Domine, ne in furore tuo arguas me
neque in ira tua corripias me,</span>
	<span class="versiculo"><sup>3</sup> quoniam sagittae tuae infixae sunt mihi,
et descendit super me manus tua.</span>
	<span class="versiculo"><sup>4</sup> Non est sanitas in carne mea a facie indignationis tuae,
non est pax ossibus meis a facie peccatorum meorum.</span>
	<span class="versiculo"><sup>5</sup> Quoniam iniquitates meae supergressae sunt caput meum
et sicut onus grave gravant me nimis. -</span>
	<span class="versiculo"><sup>6</sup> Putruerunt et corrupti sunt livores mei
a facie insipientiae meae.</span>
	<span class="versiculo"><sup>7</sup> Inclinatus sum et incurvatus nimis;
tota die contristatus ingrediebar.</span>
	<span class="versiculo"><sup>8</sup> Quoniam lumbi mei impleti sunt ardoribus,
et non est sanitas in carne mea.</span>
	<span class="versiculo"><sup>9</sup> Afflictus sum et humiliatus sum nimis,
rugiebam a gemitu cordis mei.</span>
	<span class="versiculo"><sup>10</sup> Domine, ante te omne desiderium meum,
et gemitus meus a te non est absconditus.</span>
	<span class="versiculo"><sup>11</sup> Palpitavit cor meum, dereliquit me virtus mea,
et lumen oculorum meorum, et ipsum non est mecum.</span>
	<span class="versiculo"><sup>12</sup> Amici mei et proximi mei
procul a plaga mea steterunt,
et propinqui mei de longe steterunt.</span>
	<span class="versiculo"><sup>13</sup> Et laqueos posuerunt, qui quaerebant animam meam;
et, qui requirebant mala mihi, locuti sunt insidias
et dolos tota die meditabantur.</span>
	<span class="versiculo"><sup>14</sup> Ego autem tamquam surdus non audiebam
et sicut mutus non aperiens os suum;</span>
	<span class="versiculo"><sup>15</sup> et factus sum sicut homo non audiens
et non habens in ore suo redargutiones.</span>
	<span class="versiculo"><sup>16</sup> Quoniam in te, Domine, speravi,
tu exaudies, Domine Deus meus.</span>
	<span class="versiculo"><sup>17</sup> Quia dixi: &#x201c;Ne quando supergaudeant mihi;
dum commoventur pedes mei,
magnificantur super me &#x201d;.</span>
	<span class="versiculo"><sup>18</sup> Quoniam ego in lapsum paratus sum,
et dolor meus in conspectu meo semper.</span>
	<span class="versiculo"><sup>19</sup> Quoniam iniquitatem meam annuntiabo
et sollicitus sum de peccato meo.</span>
	<span class="versiculo"><sup>20</sup> Inimici autem mei vivunt et confirmati sunt;
et multiplicati sunt, qui oderunt me inique.</span>
	<span class="versiculo"><sup>21</sup> Retribuentes mala pro bonis detrahebant mihi,
pro eo quod sequebar bonitatem.</span>
	<span class="versiculo"><sup>22</sup> Ne derelinquas me, Domine;
Deus meus, ne discesseris a me.</span>
	<span class="versiculo"><sup>23</sup> Festina in adiutorium meum,
Domine, salus mea.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
