<div>
	<span class="capitulo">79</span>
	<span class="versiculo"><sup>1</sup> <i>PSALMUS. Asaph</i>
.
Deus, venerunt gentes in hereditatem tuam,
polluerunt templum sanctum tuum,
posuerunt Ierusalem in ruinas.</span>
	<span class="versiculo"><sup>2</sup> Dederunt morticina servorum tuorum escas volatilibus caeli,
carnes sanctorum tuorum bestiis terrae.</span>
	<span class="versiculo"><sup>3</sup> Effuderunt sanguinem eorum tamquam aquam
in circuitu Ierusalem, et non erat qui sepeliret.</span>
	<span class="versiculo"><sup>4</sup> Facti sumus opprobrium vicinis nostris,
subsannatio et illusio his, qui in circuitu nostro sunt.</span>
	<span class="versiculo"><sup>5</sup> Usquequo, Domine? Irasceris in finem?
Accendetur velut ignis zelus tuus?</span>
	<span class="versiculo"><sup>6</sup> Effunde iram tuam in gentes, quae te non noverunt,
et in regna, quae nomen tuum non invocaverunt,</span>
	<span class="versiculo"><sup>7</sup> quia comederunt Iacob
et sedem eius desolaverunt.</span>
	<span class="versiculo"><sup>8</sup> Ne memineris iniquitatum patrum nostrorum,
cito anticipent nos misericordiae tuae,
quia pauperes facti sumus nimis.</span>
	<span class="versiculo"><sup>9</sup> Adiuva nos, Deus salutaris nostri,
propter gloriam nominis tui et libera nos;
et propitius esto peccatis nostris propter nomen tuum.</span>
	<span class="versiculo"><sup>10</sup> Quare dicent in gentibus: &#x201c; Ubi est Deus eorum? &#x201d;.
Innotescat in nationibus coram oculis nostris
ultio sanguinis servorum tuorum, qui effusus est.</span>
	<span class="versiculo"><sup>11</sup> Introeat in conspectu tuo gemitus compeditorum;
secundum magnitudinem brachii tui
superstites relinque filios mortis.</span>
	<span class="versiculo"><sup>12</sup> Et redde vicinis nostris septuplum in sinu eorum,
improperium ipsorum, quod exprobraverunt tibi, Domine.</span>
	<span class="versiculo"><sup>13</sup> Nos autem, populus tuus et oves pascuae tuae,
confitebimur tibi in saeculum;
in generationem et generationem annuntiabimus laudem tuam.</span>
</div>
