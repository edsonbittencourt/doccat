<div>
	<span class="capitulo">92</span>
	<span class="versiculo"><sup>1</sup> <i>PSALMUS. Canticum. Pro die Sabbati</i>
.</span>
	<span class="versiculo"><sup>2</sup> Bonum est confiteri Domino
et psallere nomini tuo, Altissime,</span>
	<span class="versiculo"><sup>3</sup> annuntiare mane misericordiam tuam
et veritatem tuam per noctem</span>
	<span class="versiculo"><sup>4</sup> in decachordo et psalterio,
cum cantico in cithara.</span>
	<span class="versiculo"><sup>5</sup> Quia delectasti me, Domine, in factura tua,
et in operibus manuum tuarum exsultabo.</span>
	<span class="versiculo"><sup>6</sup> Quam magnificata sunt opera tua, Domine:
nimis profundae factae sunt cogitationes tuae.</span>
	<span class="versiculo"><sup>7</sup> Vir insipiens non cognoscet,
et stultus non intelleget haec.</span>
	<span class="versiculo"><sup>8</sup> Cum germinaverint peccatores sicut fenum,
et floruerint omnes, qui operantur iniquitatem,
hoc tamen erit ad interitum in saeculum saeculi;</span>
	<span class="versiculo"><sup>9</sup> tu autem altissimus in aeternum, Domine.</span>
	<span class="versiculo"><sup>10</sup> Quoniam ecce inimici tui, Domine,
quoniam ecce inimici tui peribunt,
et dispergentur omnes, qui operantur iniquitatem.</span>
	<span class="versiculo"><sup>11</sup> Exaltabis sicut unicornis cornu meum,
perfusus sum oleo uberi.</span>
	<span class="versiculo"><sup>12</sup> Et despiciet oculus meus inimicos meos,
et in insurgentibus in me malignantibus audiet auris mea. -</span>
	<span class="versiculo"><sup>13</sup> Iustus ut palma florebit,
sicut cedrus Libani succrescet.</span>
	<span class="versiculo"><sup>14</sup> Plantati in domo Domini,
in atriis Dei nostri florebunt.</span>
	<span class="versiculo"><sup>15</sup> Adhuc fructus dabunt in senecta,
uberes et bene virentes erunt,</span>
	<span class="versiculo"><sup>16</sup> ut annuntient quoniam rectus Dominus,
refugium meum, et non est iniquitas in eo.</span>
</div>
