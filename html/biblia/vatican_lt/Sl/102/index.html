<div>
	<span class="capitulo">102</span>
	<span class="versiculo"><sup>1</sup> Preces afflicti, qui defessus
angorem suum ante Dominum profundit.</span>
	<span class="versiculo"><sup>2</sup> Domine, exaudi orationem meam,
et clamor meus ad te veniat.</span>
	<span class="versiculo"><sup>3</sup> Non abscondas faciem tuam a me;
in quacumque die tribulor,
inclina ad me aurem tuam.
In quacumque die invocavero te,
velociter exaudi me.</span>
	<span class="versiculo"><sup>4</sup> Quia defecerunt sicut fumus dies mei,
et ossa mea sicut cremium aruerunt.</span>
	<span class="versiculo"><sup>5</sup> Percussum est ut fenum et aruit cor meum,
etenim oblitus sum comedere panem meum.</span>
	<span class="versiculo"><sup>6</sup> A voce gemitus mei
adhaesit os meum carni meae.</span>
	<span class="versiculo"><sup>7</sup> Similis factus sum pellicano solitudinis,
factus sum sicut nycticorax in ruinis.</span>
	<span class="versiculo"><sup>8</sup> Vigilavi et factus sum sicut passer solitarius in tecto.</span>
	<span class="versiculo"><sup>9</sup> Tota die exprobrabant mihi inimici mei,
exardescentes in me per me iurabant.</span>
	<span class="versiculo"><sup>10</sup> Quia cinerem tamquam panem manducabam
et potum meum cum fletu miscebam,</span>
	<span class="versiculo"><sup>11</sup> a facie irae et increpationis tuae,
quia elevans allisisti me.</span>
	<span class="versiculo"><sup>12</sup> Dies mei sicut umbra declinaverunt,
et ego sicut fenum arui.</span>
	<span class="versiculo"><sup>13</sup> Tu autem, Domine, in aeternum permanes,
et memoriale tuum in generationem et generationem.</span>
	<span class="versiculo"><sup>14</sup> Tu exsurgens misereberis Sion,
quia tempus miserendi eius,
quia venit tempus,</span>
	<span class="versiculo"><sup>15</sup> quoniam placuerunt servis tuis lapides eius,
et pulveris eius miserentur.</span>
	<span class="versiculo"><sup>16</sup> Et timebunt gentes nomen tuum, Domine,
et omnes reges terrae gloriam tuam,</span>
	<span class="versiculo"><sup>17</sup> quia aedificavit Dominus Sion
et apparuit in gloria sua.</span>
	<span class="versiculo"><sup>18</sup> Respexit in orationem inopum
et non sprevit precem eorum.</span>
	<span class="versiculo"><sup>19</sup> Scribantur haec pro generatione altera,
et populus, qui creabitur, laudabit Dominum.</span>
	<span class="versiculo"><sup>20</sup> Quia prospexit de excelso sanctuario suo,
Dominus de caelo in terram aspexit,</span>
	<span class="versiculo"><sup>21</sup> ut audiret gemitus compeditorum, ut solveret filios mortis;</span>
	<span class="versiculo"><sup>22</sup> ut annuntient in Sion nomen Domini
et laudem eius in Ierusalem,</span>
	<span class="versiculo"><sup>23</sup> cum congregati fuerint populi in unum
et regna, ut serviant Domino.</span>
	<span class="versiculo"><sup>24</sup> Humiliavit in via virtutem meam,
abbreviavit dies meos.
Dicam: &#x201c; Deus meus,</span>
	<span class="versiculo"><sup>25</sup> ne auferas me in dimidio dierum meorum;
in generationem et generationem sunt anni tui.</span>
	<span class="versiculo"><sup>26</sup> Initio terram fundasti;
et opera manuum tuarum sunt caeli.</span>
	<span class="versiculo"><sup>27</sup> Ipsi peribunt, tu autem permanes;
et omnes sicut vestimentum veterascent,
et sicut opertorium mutabis eos, et mutabuntur.</span>
	<span class="versiculo"><sup>28</sup> Tu autem idem ipse es, et anni tui non deficient.</span>
	<span class="versiculo"><sup>29</sup> Filii servorum tuorum habitabunt,
et semen eorum in conspectu tuo firmabitur &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
