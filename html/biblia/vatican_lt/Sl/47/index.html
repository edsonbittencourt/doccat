<div>
	<span class="capitulo">47</span>
	<span class="versiculo"><sup>1</sup> <i>Magistro chori. Filiorum Core. PSALMUS</i>
.</span>
	<span class="versiculo"><sup>2</sup> Omnes gentes, plaudite manibus,
iubilate Deo in voce exsultationis,</span>
	<span class="versiculo"><sup>3</sup> quoniam Dominus Altissimus, terribilis,
rex magnus super omnem terram.</span>
	<span class="versiculo"><sup>4</sup> Subiecit populos nobis
et gentes sub pedibus nostris.</span>
	<span class="versiculo"><sup>5</sup> Elegit nobis hereditatem nostram,
gloriam Iacob, quem dilexit.</span>
	<span class="versiculo"><sup>6</sup> Ascendit Deus in iubilo,
et Dominus in voce tubae.</span>
	<span class="versiculo"><sup>7</sup> Psallite Deo, psallite;
psallite regi nostro, psallite.</span>
	<span class="versiculo"><sup>8</sup> Quoniam rex omnis terrae Deus,
psallite sapienter.</span>
	<span class="versiculo"><sup>9</sup> Regnavit Deus super gentes,
Deus sedet super sedem sanctam suam.</span>
	<span class="versiculo"><sup>10</sup> Principes populorum congregati sunt
cum populo Dei Abraham,
quoniam Dei sunt scuta terrae:
vehementer elevatus est.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_psalmorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
