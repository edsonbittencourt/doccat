<div>
    <span class="capitulo">2</span>
    <span class="versiculo"><sup>1</sup> Ecce super montes pedes evangelizantis
et annuntiantis pacem.
Celebra, Iuda, festivitates tuas
et redde vota tua,
quia non adiciet ultra ut pertranseat in te Belial:
totus interiit.</span>
    <span class="versiculo"><sup>2</sup> Ascendit, qui dispergat, contra te.
&#x201c; Custodi munitionem,
contemplare viam, conforta lumbos, robora virtutem valde &#x201d;.</span>
    <span class="versiculo"><sup>3</sup> Quia restituet Dominus magnificentiam Iacob
sicut magnificentiam Israel,
quia praedones praedati sunt eos
et propagines eorum corruperunt.</span>
    <span class="versiculo"><sup>4</sup> Clipeus fortium eius ruber,
viri exercitus in coccineis;
ignitae laminae ferreae curruum,
quando praeparat bellum,
et equites agitantur.</span>
    <span class="versiculo"><sup>5</sup> In viis furibundae currunt quadrigae,
invicem colliduntur in plateis;
aspectus eorum quasi lampades,
quasi fulgura discurrentia.</span>
    <span class="versiculo"><sup>6</sup> Recordatur fortium suorum,
ruunt in itineribus suis;
currunt ad murum,
et praeparatur umbraculum.</span>
    <span class="versiculo"><sup>7</sup> Portae fluviorum apertae sunt,
palatium tremit.</span>
    <span class="versiculo"><sup>8</sup> Et speciosa denudatur, tollitur,
et ancillae eius gemunt ut columbae et percutiunt corda sua.</span>
    <span class="versiculo"><sup>9</sup> Et Nineve quasi piscina aquarum,
cuius aquae fugiunt.
&#x201c; State, state! &#x201d;;
sed non est qui revertatur.</span>
    <span class="versiculo"><sup>10</sup> &#x201c; Diripite argentum, diripite aurum! &#x201d;.
Et non est finis divitiarum;
thesaurus ex omnibus vasis desiderabilibus.</span>
    <span class="versiculo"><sup>11</sup> Dissipata et vastata et dilacerata,
et cor tabescens,
et dissolutio geniculorum;
et tremor in cunctis renibus,
et facies omnium eorum candentes.</span>
    <span class="versiculo"><sup>12</sup> Ubi est habitaculum leonum,
et spelunca catulorum leonum,
ad quam ivit leo, ut duceret illuc catulum leonis,
et non erat qui exterreret?</span>
    <span class="versiculo"><sup>13</sup> Leo cepit sufficienter catulis suis
et necavit leaenis suis;
et implevit praeda speluncas suas
et cubile suum rapina.</span>
    <span class="versiculo"><sup>14</sup> &#x201c; Ecce ego ad te,
dicit Dominus exercituum,
et succendam usque ad fumum quadrigas tuas;
et leunculos tuos comedet gladius,
et exterminabo de terra praedam tuam,
et non audietur ultra vox nuntiorum tuorum &#x201d;.</span>
</div>
