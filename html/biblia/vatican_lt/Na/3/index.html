<div>
	<span class="capitulo">3</span>
	<span class="versiculo"><sup>1</sup> Vae, civitas sanguinum,
universa mendacii
praeda plena!
Non recedet a te rapina.</span>
	<span class="versiculo"><sup>2</sup> Vox flagellorum et vox strepitus rotarum,
equi frementes et quadrigae ferventes,
equites irruentes</span>
	<span class="versiculo"><sup>3</sup> et gladii micantes et hastae fulgurantes
et multitudo interfectorum et acervi mortuorum;
nec est finis cadaverum,
et corruunt super corpora.</span>
	<span class="versiculo"><sup>4</sup> Hoc propter multitudinem fornicationum meretricis
speciosae et gratae et habentis maleficia,
quae vendidit gentes fornicationibus suis
et nationes maleficiis suis.</span>
	<span class="versiculo"><sup>5</sup> &#x201c; Ecce ego ad te,
dicit Dominus exercituum;
et levabo vestimentum tuum in faciem tuam
et ostendam gentibus nuditatem tuam
et regnis ignominiam tuam.</span>
	<span class="versiculo"><sup>6</sup> Et proiciam super te abominationes
et contumeliis te afficiam;
et ponam te in exemplum.</span>
	<span class="versiculo"><sup>7</sup> Et erit: omnis, qui viderit te,
resiliet a te et dicet:
&#x201c;Vastata est Nineve!
Quis dolebit super eam?
Unde quaeram consolatorem tibi?&#x201d;.</span>
	<span class="versiculo"><sup>8</sup> Numquid melior es quam Noamon,
quae habitabat in fluminibus?
Aquae in circuitu eius:
cuius vallum mare,
aquae muri eius.</span>
	<span class="versiculo"><sup>9</sup> Chus fuit fortitudo eius
et Aegyptus, cuius non est finis;
Phut et Libyes fuerunt in auxilio eius.</span>
	<span class="versiculo"><sup>10</sup> Sed et ipsa in transmigrationem ducta est,
ivit in captivitatem.
Parvuli eius elisi sunt
in capite omnium viarum;
et super inclitos eius miserunt sortem,
et omnes optimates eius constricti sunt in compedibus.</span>
	<span class="versiculo"><sup>11</sup> Et tu ergo inebriaberis,
eris despecta;
et tu quaeres
refugium ab inimico.</span>
	<span class="versiculo"><sup>12</sup> Omnes munitiones tuae sicut ficus
cum ficis praecocibus:
si concussae fuerint,
cadent in os comedentis.</span>
	<span class="versiculo"><sup>13</sup> Ecce populus tuus,
mulieres in medio tui;
inimicis tuis late patebunt
portae terrae tuae;
devorabit ignis vectes tuos.</span>
	<span class="versiculo"><sup>14</sup> Aquam propter obsidionem hauri tibi,
firma munitiones tuas;
intra in lutum et calca argillam,
tene typum laterum.</span>
	<span class="versiculo"><sup>15</sup> Ibi comedet te ignis,
peribis gladio,
devorabit te ut bruchus.
Augere ut bruchus,
multiplicare ut locusta.</span>
	<span class="versiculo"><sup>16</sup> Plures fecisti negotiatores tuos
quam stellae sint caeli;
bruchus exuit pellem
et avolavit.</span>
	<span class="versiculo"><sup>17</sup> Custodes tui quasi locustae,
et scribae tui quasi agmen locustarum,
quae considunt in saepibus
in die frigoris;
sol ortus est,
et avolaverunt,
non est cognitus locus earum,
ubi fuerint.</span>
	<span class="versiculo"><sup>18</sup> Dormiunt pastores tui, rex Assyriae,
requiescunt principes tui;
dispersus est populus tuus in montibus,
et non est qui congreget.</span>
	<span class="versiculo"><sup>19</sup> Non est remedium fracturae tuae,
insanabilis est plaga tua;
omnes, qui audierint auditionem tuam,
plaudent manibus super te,
quia super quem non transiit
malitia tua semper? &#x201d;.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_nahum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
