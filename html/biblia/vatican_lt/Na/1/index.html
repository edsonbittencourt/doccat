<div>
    <span class="capitulo">1</span>
    <span class="versiculo"><sup>1</sup> Oraculum Nineve. Liber visionis Nahum Elcesaei.</span>
    <span class="versiculo"><sup>2</sup> Deus aemulator et ulciscens Dominus,
ulciscens Dominus et habens furorem,
ulciscens Dominus in hostes suos
et servans iram inimicis suis.</span>
    <span class="versiculo"><sup>3</sup> Dominus patiens et magnus fortitudine,
nullumque impunitum derelinquet Dominus.
In tempestate et turbine via eius,
et nubes pulvis pedum eius.</span>
    <span class="versiculo"><sup>4</sup> Increpans mare et exsiccans illud
et omnia flumina ad desertum deducens.
Elanguit Basan et Carmelus,
et flos Libani elanguit.</span>
    <span class="versiculo"><sup>5</sup> Montes commoti sunt ab eo,
et colles conturbati;
et contremuit terra a facie eius
et orbis et omnes habitantes in eo.</span>
    <span class="versiculo"><sup>6</sup> Ante faciem indignationis eius quis stabit,
et quis resistet in aestu furoris eius? Indignatio eius effusa est ut ignis,
et petrae dissolutae sunt ab eo.</span>
    <span class="versiculo"><sup>7</sup> Bonus Dominus,
refugium in die tribulationis
et sciens sperantes in se</span>
    <span class="versiculo"><sup>8</sup> et in diluvio transeunte;
consummationem faciet adversariorum suorum,
et inimicos eius persequentur tenebrae.</span>
    <span class="versiculo"><sup>9</sup> Quid cogitatis contra Dominum?
Consummationem ipse faciet;
non consurget duplex tribulatio.</span>
    <span class="versiculo"><sup>10</sup> Sicut spinae condensae se invicem complectentes
et sicut potatores inebriati
consumentur quasi stipula omnino arida.</span>
    <span class="versiculo"><sup>11</sup> Ex te exivit cogitans contra Dominum malitiam,
mente pertractans praevaricationem.</span>
    <span class="versiculo"><sup>12</sup> Haec dicit Dominus:
&#x201c; Et si incolumes fuerint et numerosi,
sic quoque attondentur et pertransibunt;
afflixi te et non affligam te ultra.</span>
    <span class="versiculo"><sup>13</sup> Et nunc conteram virgam eius de dorso tuo
et vincula tua disrumpam &#x201d;.</span>
    <span class="versiculo"><sup>14</sup> Et praecipiet super te Dominus:
&#x201c; Non seminabitur ex nomine tuo amplius.
De domo dei tui disperdam sculptile et conflatile;
ponam sepulcrum tuum,
quia inhonoratus es &#x201d;.</span>
</div>
