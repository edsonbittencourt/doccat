<div>
    <span class="capitulo">4</span>
    <span class="versiculo"><sup>1</sup> Quam pulchra es, amica mea,
quam pulchra es:
oculi tui columbarum
per velamen tuum.
Capilli tui sicut grex caprarum,
quae descenderunt de monte Galaad;</span>
    <span class="versiculo"><sup>2</sup> dentes tui sicut grex tonsarum,
quae ascenderunt de lavacro:
omnes gemellis fetibus,
et sterilis non est inter eas.</span>
    <span class="versiculo"><sup>3</sup> Sicut vitta coccinea labia tua,
et eloquium tuum dulce;
sicut fragmen mali punici, ita genae tuae
per velamen tuum.</span>
    <span class="versiculo"><sup>4</sup> Sicut turris David collum tuum,
quae aedificata est cum propugnaculis:
mille clipei pendent ex ea,
omnis armatura fortium.</span>
    <span class="versiculo"><sup>5</sup> Duo ubera tua sicut duo hinnuli,
capreae gemelli,
qui pascuntur in liliis.</span>
    <span class="versiculo"><sup>6</sup> Antequam aspiret dies,
et festinent umbrae,
vadam ad montem myrrhae
et ad collem turis.</span>
    <span class="versiculo"><sup>7</sup> Tota pulchra es, amica mea,
et macula non est in te.</span>
    <span class="versiculo"><sup>8</sup> Veni de Libano, sponsa,
veni de Libano,
ingredere;
respice de capite Amana,
de vertice Sanir et Hermon,
de cubilibus leonum,
de montibus pardorum.</span>
    <span class="versiculo"><sup>9</sup> Vulnerasti cor meum, soror mea, sponsa,
vulnerasti cor meum in uno oculorum tuorum
et in uno monili torquis tui.</span>
    <span class="versiculo"><sup>10</sup> Quam pulchri sunt amores tui, soror, mea sponsa;
meliores sunt amores tui vino,
et odor unguentorum tuorum super omnia aromata.</span>
    <span class="versiculo"><sup>11</sup> Favus distillans labia tua, sponsa;
mel et lac sub lingua tua,
et odor vestimentorum tuorum
sicut odor Libani.</span>
    <span class="versiculo"><sup>12</sup> Hortus conclusus, soror mea, sponsa,
hortus conclusus, fons signatus;</span>
    <span class="versiculo"><sup>13</sup> propagines tuae paradisus malorum punicorum
cum optimis fructibus,
cypri cum nardo.</span>
    <span class="versiculo"><sup>14</sup> Nardus et crocus,
fistula et cinnamomum
cum universis lignis turiferis,
myrrha et aloe
cum omnibus primis unguentis.</span>
    <span class="versiculo"><sup>15</sup> Fons hortorum,
puteus aquarum viventium,
quae fluunt impetu de Libano.</span>
    <span class="versiculo"><sup>16</sup> Surge, aquilo,
et veni, auster;
perfla hortum meum,
et fluant aromata illius.</span>
</div>
