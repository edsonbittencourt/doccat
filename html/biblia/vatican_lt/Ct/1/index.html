<div>
	<span class="capitulo">1</span>
	<span class="versiculo"><sup>1</sup> Canticum Canticorum Salomonis.</span>
	<span class="versiculo"><sup>2</sup> Osculetur me osculo oris sui!
Nam meliores sunt amores tui vino:</span>
	<span class="versiculo"><sup>3</sup> in fragrantiam unguentorum tuorum optimorum.
Oleum effusum nomen tuum;
ideo adulescentulae dilexerunt te.</span>
	<span class="versiculo"><sup>4</sup> Trahe me post te. Curramus!
Introducat me rex in cellaria sua;
exsultemus et laetemur in te
memores amorum tuorum super vinum;
recte diligunt te.</span>
	<span class="versiculo"><sup>5</sup> Nigra sum sed formosa,
filiae Ierusalem,
sicut tabernacula Cedar,
sicut pelles Salma.</span>
	<span class="versiculo"><sup>6</sup> Nolite me considerare quod fusca sim,
quia decoloravit me sol.
Filii matris meae irati sunt mihi;
posuerunt me custodem in vineis,
vineam meam non custodivi.</span>
	<span class="versiculo"><sup>7</sup> Indica mihi, tu, quem diligit anima mea,
ubi pascas,
ubi cubes in meridie,
ne vagari incipiam
post greges sodalium tuorum.</span>
	<span class="versiculo"><sup>8</sup> Si ignoras,
o pulcherrima inter mulieres,
egredere et abi post vestigia gregum
et pasce haedos tuos
iuxta tabernacula pastorum.</span>
	<span class="versiculo"><sup>9</sup> Equae in curribus pharaonis
assimilavi te, amica mea.</span>
	<span class="versiculo"><sup>10</sup> Pulchrae sunt genae tuae inter inaures,
collum tuum inter monilia.</span>
	<span class="versiculo"><sup>11</sup> Inaures aureas faciemus tibi
vermiculatas argento.</span>
	<span class="versiculo"><sup>12</sup> Dum esset rex in accubitu suo,
nardus mea dedit odorem suum.</span>
	<span class="versiculo"><sup>13</sup> Fasciculus myrrhae dilectus meus mihi,
qui inter ubera mea commoratur.</span>
	<span class="versiculo"><sup>14</sup> Botrus cypri dilectus meus mihi
in vineis Engaddi.</span>
	<span class="versiculo"><sup>15</sup> Ecce tu pulchra es, amica mea,
ecce tu pulchra es:
oculi tui columbarum.</span>
	<span class="versiculo"><sup>16</sup> Ecce tu pulcher es, dilecte mi,
et decorus.
Lectulus noster floridus,</span>
	<span class="versiculo"><sup>17</sup> tigna domorum nostrarum cedrina,
laquearia nostra cupressina.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_canticum-canticorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
