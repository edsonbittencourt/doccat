<div>
    <span class="capitulo">8</span>
    <span class="versiculo"><sup>1</sup> Quis mihi det te fratrem meum,
sugentem ubera matris meae,
ut inveniam te foris et deosculer te,
et iam me nemo despiciat?</span>
    <span class="versiculo"><sup>2</sup> Apprehenderem te et ducerem in domum matris meae;
ibi me doceres,
et darem tibi poculum ex vino condito
et mustum malorum granatorum meorum.</span>
    <span class="versiculo"><sup>3</sup> Laeva eius sub capite meo,
et dextera illius amplexatur me.</span>
    <span class="versiculo"><sup>4</sup> Adiuro vos, filiae Ierusalem,
ne suscitetis neque evigilare faciatis dilectam,
donec ipsa velit.</span>
    <span class="versiculo"><sup>5</sup> Quae est ista, quae ascendit de deserto
innixa super dilectum suum?
Sub arbore malo suscitavi te;
ibi parturivit te mater tua,
ibi parturivit te genetrix tua.</span>
    <span class="versiculo"><sup>6</sup> Pone me ut signaculum super cor tuum,
ut signaculum super brachium tuum,
quia fortis est ut mors dilectio,
dura sicut infernus aemulatio;
lampades eius lampades ignis
atque flammae divinae.</span>
    <span class="versiculo"><sup>7</sup> Aquae multae non potuerunt exstinguere caritatem,
nec flumina obruent illam;
si dederit homo omnem substantiam domus suae pro dilectione,
quasi nihil despicient eum.</span>
    <span class="versiculo"><sup>8</sup> Soror nostra parva
et ubera non habet;
quid faciemus sorori nostrae
in die, quando alloquenda est?</span>
    <span class="versiculo"><sup>9</sup> Si murus est,
aedificemus super eum propugnacula argentea;
si ostium est,
compingamus illud tabulis cedrinis.</span>
    <span class="versiculo"><sup>10</sup> Ego murus,
et ubera mea sicut turris;
ex quo facta sum coram eo
quasi pacem reperiens.</span>
    <span class="versiculo"><sup>11</sup> Vinea fuit Salomoni
in Baalhamon.
Tradidit eam custodibus;
vir affert pro fructu eius
mille argenteos.</span>
    <span class="versiculo"><sup>12</sup> Vinea mea coram me est;
mille tibi, Salomon,
et ducenti his, qui custodiunt fructus eius.</span>
    <span class="versiculo"><sup>13</sup> Quae habitas in hortis,
amici auscultant,
fac me audire vocem tuam.</span>
    <span class="versiculo"><sup>14</sup> Fuge, dilecte mi,
et assimilare capreae
hinnuloque cervorum
super montes aromatum.</span>
</div>
