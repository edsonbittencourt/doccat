<div>
	<span class="capitulo">5</span>
	<span class="versiculo"><sup>1</sup> Veniat dilectus meus in hortum suum
et comedat fructus eius optimos.
Veni in hortum meum, soror mea, sponsa;
messui myrrham meam cum aromatibus meis,
comedi favum cum melle,
bibi vinum cum lacte meo.
Comedite, amici, et bibite
et inebriamini, carissimi.</span>
	<span class="versiculo"><sup>2</sup> Ego dormio, et cor meum vigilat.
Vox dilecti mei pulsantis:
&#x201c; Aperi mihi, soror mea, amica mea,
columba mea, immaculata mea,
quia caput meum plenum est rore, et cincinni mei guttis noctium &#x201d;.</span>
	<span class="versiculo"><sup>3</sup> &#x201c; Exspoliavi me tunica mea,
quomodo induar illa?
Lavi pedes meos,
quomodo inquinabo illos?&#x201d;.</span>
	<span class="versiculo"><sup>4</sup> Dilectus meus misit manum suam per foramen,
et venter meus ilico intremuit.</span>
	<span class="versiculo"><sup>5</sup> Surrexi, ut aperirem dilecto meo;
manus meae stillaverunt myrrham,
et digiti mei pleni myrrha probatissima
super ansam pessuli.</span>
	<span class="versiculo"><sup>6</sup> Aperui dilecto meo;
at ille declinaverat atque transierat.
Anima mea liquefacta est, quia discesserat.
Quaesivi et non inveni illum;
vocavi, et non respondit mihi.</span>
	<span class="versiculo"><sup>7</sup> Invenerunt me custodes,
qui circumeunt civitatem;
percusserunt me et vulneraverunt me,
tulerunt pallium meum mihi
custodes murorum.</span>
	<span class="versiculo"><sup>8</sup> Adiuro vos, filiae Ierusalem:
si inveneritis dilectum meum,
quid nuntietis ei?
&#x201c; Quia amore langueo &#x201d;.</span>
	<span class="versiculo"><sup>9</sup> Quid est dilecto tuo prae ceteris,
o pulcherrima mulierum?
Quid est dilecto tuo prae ceteris,
quia sic adiurasti nos?</span>
	<span class="versiculo"><sup>10</sup> Dilectus meus candidus et rubicundus
dignoscitur ex milibus.</span>
	<span class="versiculo"><sup>11</sup> Caput eius aurum optimum,
cincinni eius sicut racemi palmarum,
nigri quasi corvus.</span>
	<span class="versiculo"><sup>12</sup> Oculi eius sicut columbae
super rivulos aquarum,
quae lacte sunt lotae
et resident iuxta fluenta plenissima.</span>
	<span class="versiculo"><sup>13</sup> Genae illius sicut areolae aromatum,
turriculae unguentorum;
labia eius lilia
distillantia myrrham primam.</span>
	<span class="versiculo"><sup>14</sup> Manus illius tornatiles aureae,
plenae hyacinthis;
venter eius opus eburneum
distinctum sapphiris.</span>
	<span class="versiculo"><sup>15</sup> Crura illius columnae marmoreae,
quae fundatae sunt super bases aureas;
species eius ut Libani,
electus ut cedri.</span>
	<span class="versiculo"><sup>16</sup> Guttur illius suavissimum,
et totus desiderabilis.
Talis est dilectus meus, et ipse est amicus meus,
filiae Ierusalem.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_canticum-canticorum_lt.html" target="_blank">vatican.va<img class="align-text-bottom" src="img/linkExterno.svg"></a>.
</div>
