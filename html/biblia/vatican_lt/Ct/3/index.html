<div>
    <span class="capitulo">3</span>
    <span class="versiculo"><sup>1</sup> In lectulo meo per noctes
quaesivi, quem diligit anima mea;
quaesivi illum et non inveni.</span>
    <span class="versiculo"><sup>2</sup> &#x201c; Surgam et circuibo civitatem;
per vicos et plateas
quaeram, quem diligit anima mea&#x201d;.
Quaesivi illum et non inveni.</span>
    <span class="versiculo"><sup>3</sup> Invenerunt me vigiles,
qui circumeunt civitatem:
&#x201c; Num, quem diligit anima mea, vidistis? &#x201d;.</span>
    <span class="versiculo"><sup>4</sup> Paululum cum pertransissem eos,
inveni, quem diligit anima mea;
tenui eum nec dimittam,
donec introducam illum in domum matris meae
et in cubiculum genetricis meae.</span>
    <span class="versiculo"><sup>5</sup> Adiuro vos, filiae Ierusalem,
per capreas cervasque camporum,
ne suscitetis neque evigilare faciatis dilectam,
donec ipsa velit.</span>
    <span class="versiculo"><sup>6</sup> Quid hoc, quod ascendit per desertum
sicut virgula fumi,
aromatizans tus et myrrham
et universum pulverem pigmentarii?</span>
    <span class="versiculo"><sup>7</sup> En lectulum Salomonis.
Sexaginta fortes ambiunt illum
ex fortissimis Israel,</span>
    <span class="versiculo"><sup>8</sup> omnes tenentes gladios
et ad bella doctissimi,
uniuscuiusque ensis super femur suum
propter timores nocturnos.</span>
    <span class="versiculo"><sup>9</sup> Ferculum fecit sibi rex Salomon
de lignis Libani;</span>
    <span class="versiculo"><sup>10</sup> columnas eius fecit argenteas,
reclinatorium aureum,
sedile purpureum:
medium eius stratum ebeneum.
Filiae Ierusalem,</span>
    <span class="versiculo"><sup>11</sup> egredimini et videte,
filiae Sion,
regem Salomonem
in diademate, quo coronavit illum mater sua
in die desponsationis illius
et in die laetitiae cordis eius.</span>
</div>
