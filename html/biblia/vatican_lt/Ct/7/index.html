<div>
	<span class="capitulo">7</span>
	<span class="versiculo"><sup>1</sup> Convertere, convertere, Sulamitis;
convertere, convertere, ut intueamur te.
Quid aspicitis in Sulamitem,
cum saltat inter binos choros?</span>
	<span class="versiculo"><sup>2</sup> Quam pulchri sunt pedes tui in calceamentis,
filia principis!
Flexurae femorum tuorum sicut monilia,
quae fabricata sunt manu artificis.</span>
	<span class="versiculo"><sup>3</sup> Gremium tuum crater tornatilis:
numquam indigeat vino mixto;
venter tuus sicut acervus tritici
vallatus liliis.</span>
	<span class="versiculo"><sup>4</sup> Duo ubera tua sicut duo hinnuli,
gemelli capreae,</span>
	<span class="versiculo"><sup>5</sup> collum tuum sicut turris eburnea.
Oculi tui sicut piscinae in Hesebon,
quae sunt ad portam Bathrabbim;
nasus tuus sicut turris Libani,
quae respicit contra Damascum.</span>
	<span class="versiculo"><sup>6</sup> Caput tuum ut Carmelus,
et comae capitis tui sicut purpura;
rex vincitur cincinnis.</span>
	<span class="versiculo"><sup>7</sup> Quam pulchra es et quam decora,
carissima, in deliciis!</span>
	<span class="versiculo"><sup>8</sup> Statura tua assimilata est palmae,
et ubera tua botris.</span>
	<span class="versiculo"><sup>9</sup> Dixi: &#x201c; Ascendam in palmam
et apprehendam fructus eius &#x201d;.
Et erunt ubera tua sicut botri vineae,
et odor oris tui sicut malorum.</span>
	<span class="versiculo"><sup>10</sup> Guttur tuum sicut vinum optimum,
dignum dilecto meo ad potandum,
labiisque et dentibus illius ad ruminandum.</span>
	<span class="versiculo"><sup>11</sup> Ego dilecto meo,
et ad me appetitus eius.</span>
	<span class="versiculo"><sup>12</sup> Veni, dilecte mi, egrediamur in agrum,
commoremur in villis;</span>
	<span class="versiculo"><sup>13</sup> mane properabimus ad vineas,
videbimus; si floruit vinea,
si flores aperiuntur,
si floruerunt mala punica;
ibi dabo tibi amores meos.</span>
	<span class="versiculo"><sup>14</sup> Mandragorae dederunt odorem;
in portis nostris omnia poma optima,
nova et vetera,
dilecte mi, servavi tibi.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_canticum-canticorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
