<div>
	<span class="capitulo">6</span>
	<span class="versiculo"><sup>1</sup> Quo abiit dilectus tuus,
o pulcherrima mulierum?
Quo declinavit dilectus tuus,
et quaeremus eum tecum?</span>
	<span class="versiculo"><sup>2</sup> Dilectus meus descendit in hortum suum
ad areolam aromatum,
ut pascatur in hortis
et lilia colligat.</span>
	<span class="versiculo"><sup>3</sup> Ego dilecto meo, et dilectus meus mihi,
qui pascitur inter lilia.</span>
	<span class="versiculo"><sup>4</sup> Pulchra es, amica mea, sicut Thersa,
decora sicut Ierusalem,
terribilis ut castrorum acies ordinata.</span>
	<span class="versiculo"><sup>5</sup> Averte oculos tuos a me,
quia ipsi me conturbant.
Capilli tui sicut grex caprarum,
quae descenderunt de Galaad.</span>
	<span class="versiculo"><sup>6</sup> Dentes tui sicut grex ovium,
quae ascenderunt de lavacro:
omnes gemellis fetibus,
et sterilis non est in eis.</span>
	<span class="versiculo"><sup>7</sup> Sicut fragmen mali punici, sic genae tuae
per velamen tuum.</span>
	<span class="versiculo"><sup>8</sup> Sexaginta sunt reginae,
et octoginta concubinae,
et adulescentularum non est numerus;</span>
	<span class="versiculo"><sup>9</sup> una est columba mea, perfecta mea,
una est matri suae,
electa genetrici suae.
Viderunt eam filiae et beatissimam praedicaverunt;
reginae et concubinae, et laudaverunt eam:</span>
	<span class="versiculo"><sup>10</sup> &#x201c; Quae est ista, quae progreditur quasi aurora consurgens,
pulchra ut luna,
electa ut sol,
terribilis ut castrorum acies ordinata? &#x201d;.</span>
	<span class="versiculo"><sup>11</sup> Descendi in hortum nucum,
ut viderem poma convallium
et inspicerem, si floruisset vinea,
et germinassent mala punica.</span>
	<span class="versiculo"><sup>12</sup> Non advertit animus meus,
cum posuit me in quadrigas principis populi mei.</span>
</div>
<div class="alert alert-info">
	<b>Fonte:</b> <a href="https://www.vatican.va/archive/bible/nova_vulgata/documents/nova-vulgata_vt_canticum-canticorum_lt.html" target="_blank">vatican.va<img class="align-text-bottom" src="img/linkExterno.png"></a>.
</div>
