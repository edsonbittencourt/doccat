<div>
    <span class="capitulo">2</span>
    <span class="versiculo"><sup>1</sup> Ego flos campi
et lilium convallium.</span>
    <span class="versiculo"><sup>2</sup> Sicut lilium inter spinas,
sic amica mea inter filias.</span>
    <span class="versiculo"><sup>3</sup> Sicut malus inter ligna silvarum,
sic dilectus meus inter filios.
Sub umbra illius, quem desideraveram, sedi,
et fructus eius dulcis gutturi meo.</span>
    <span class="versiculo"><sup>4</sup> Introduxit me in cellam vinariam,
et vexillum eius super me est caritas.</span>
    <span class="versiculo"><sup>5</sup> Fulcite me uvarum placentis,
stipate me malis,
quia amore langueo.</span>
    <span class="versiculo"><sup>6</sup> Laeva eius sub capite meo,
et dextera illius amplexatur me.</span>
    <span class="versiculo"><sup>7</sup> Adiuro vos, filiae Ierusalem,
per capreas cervasque camporum,
ne suscitetis neque evigilare faciatis dilectam,
quoadusque ipsa velit.</span>
    <span class="versiculo"><sup>8</sup> Vox dilecti mei!
Ecce iste venit
saliens in montibus,
transiliens colles.</span>
    <span class="versiculo"><sup>9</sup> Similis est dilectus meus capreae
hinnuloque cervorum.
En ipse stat
post parietem nostrum
respiciens per fenestras,
prospiciens per cancellos.</span>
    <span class="versiculo"><sup>10</sup> En dilectus meus loquitur mihi:
&#x201c; Surge, amica mea,
columba mea, formosa mea, et veni.</span>
    <span class="versiculo"><sup>11</sup> Iam enim hiems transiit,
imber abiit et recessit.</span>
    <span class="versiculo"><sup>12</sup> Flores apparuerunt in terra,
tempus putationis advenit;
vox turturis audita est
in terra nostra,</span>
    <span class="versiculo"><sup>13</sup> ficus protulit grossos suos,
vineae florentes dederunt odorem suum;
surge, amica mea,
speciosa mea, et veni,</span>
    <span class="versiculo"><sup>14</sup> columba mea, in foraminibus petrae,
in caverna abrupta.
Ostende mihi faciem tuam,
sonet vox tua in auribus meis;
vox enim tua dulcis,
et facies tua decora &#x201d;.</span>
    <span class="versiculo"><sup>15</sup> Capite nobis vulpes, vulpes parvulas,
quae demoliuntur vineas,
nam vineae nostrae florescunt.</span>
    <span class="versiculo"><sup>16</sup> Dilectus meus mihi, et ego illi,
qui pascitur inter lilia,</span>
    <span class="versiculo"><sup>17</sup> antequam aspiret dies,
et festinent umbrae.
Revertere; similis esto,
dilecte mi, capreae
hinnuloque cervorum super montes Bether.</span>
</div>
